Il.1.1 μῆνιν ἄειδε θεὰ Πηληϊάδεω Ἀχιλῆος
Il.1.2 οὐλομένην, ἣ μυρίʼ Ἀχαιοῖς ἄλγεʼ ἔθηκε,
Il.1.3 πολλὰς δʼ ἰφθίμους ψυχὰς Ἄϊδι προΐαψεν
Il.1.4 ἡρώων, αὐτοὺς δὲ ἑλώρια τεῦχε κύνεσσιν
Il.1.5 οἰωνοῖσί τε πᾶσι, Διὸς δʼ ἐτελείετο βουλή,
Il.1.6 ἐξ οὗ δὴ τὰ πρῶτα διαστήτην ἐρίσαντε
Il.1.7 Ἀτρεΐδης τε ἄναξ ἀνδρῶν καὶ δῖος Ἀχιλλεύς.
Il.1.8 τίς τʼ ἄρ σφωε θεῶν ἔριδι ξυνέηκε μάχεσθαι;
Il.1.9 Λητοῦς καὶ Διὸς υἱός· ὃ γὰρ βασιλῆϊ χολωθεὶς
Il.1.10 νοῦσον ἀνὰ στρατὸν ὄρσε κακήν, ὀλέκοντο δὲ λαοί,
Il.1.11 οὕνεκα τὸν Χρύσην ἠτίμασεν ἀρητῆρα
Il.1.12 Ἀτρεΐδης· ὃ γὰρ ἦλθε θοὰς ἐπὶ νῆας Ἀχαιῶν
Il.1.13 λυσόμενός τε θύγατρα φέρων τʼ ἀπερείσιʼ ἄποινα,
Il.1.14 στέμματʼ ἔχων ἐν χερσὶν ἑκηβόλου Ἀπόλλωνος
Il.1.15 χρυσέῳ ἀνὰ σκήπτρῳ, καὶ λίσσετο πάντας Ἀχαιούς,
Il.1.16 Ἀτρεΐδα δὲ μάλιστα δύω, κοσμήτορε λαῶν·
Il.1.17 Ἀτρεΐδαι τε καὶ ἄλλοι ἐϋκνήμιδες Ἀχαιοί,
Il.1.18 ὑμῖν μὲν θεοὶ δοῖεν Ὀλύμπια δώματʼ ἔχοντες
Il.1.19 ἐκπέρσαι Πριάμοιο πόλιν, εὖ δʼ οἴκαδʼ ἱκέσθαι·
Il.1.20 παῖδα δʼ ἐμοὶ λύσαιτε φίλην, τὰ δʼ ἄποινα δέχεσθαι,
Il.1.21 ἁζόμενοι Διὸς υἱὸν ἑκηβόλον Ἀπόλλωνα.
Il.1.22 ἔνθʼ ἄλλοι μὲν πάντες ἐπευφήμησαν Ἀχαιοὶ
Il.1.23 αἰδεῖσθαί θʼ ἱερῆα καὶ ἀγλαὰ δέχθαι ἄποινα·
Il.1.24 ἀλλʼ οὐκ Ἀτρεΐδῃ Ἀγαμέμνονι ἥνδανε θυμῷ,
Il.1.25 ἀλλὰ κακῶς ἀφίει, κρατερὸν δʼ ἐπὶ μῦθον ἔτελλε·
Il.1.26 μή σε γέρον κοίλῃσιν ἐγὼ παρὰ νηυσὶ κιχείω
Il.1.27 ἢ νῦν δηθύνοντʼ ἢ ὕστερον αὖτις ἰόντα,
Il.1.28 μή νύ τοι οὐ χραίσμῃ σκῆπτρον καὶ στέμμα θεοῖο·
Il.1.29 τὴν δʼ ἐγὼ οὐ λύσω· πρίν μιν καὶ γῆρας ἔπεισιν
Il.1.30 ἡμετέρῳ ἐνὶ οἴκῳ ἐν Ἄργεϊ τηλόθι πάτρης
Il.1.31 ἱστὸν ἐποιχομένην καὶ ἐμὸν λέχος ἀντιόωσαν·
Il.1.32 ἀλλʼ ἴθι μή μʼ ἐρέθιζε σαώτερος ὥς κε νέηαι.
Il.1.33 ὣς ἔφατʼ, ἔδεισεν δʼ ὃ γέρων καὶ ἐπείθετο μύθῳ·
Il.1.34 βῆ δʼ ἀκέων παρὰ θῖνα πολυφλοίσβοιο θαλάσσης·
Il.1.35 πολλὰ δʼ ἔπειτʼ ἀπάνευθε κιὼν ἠρᾶθʼ ὃ γεραιὸς
Il.1.36 Ἀπόλλωνι ἄνακτι, τὸν ἠΰκομος τέκε Λητώ·
Il.1.37 κλῦθί μευ ἀργυρότοξʼ, ὃς Χρύσην ἀμφιβέβηκας
Il.1.38 Κίλλάν τε ζαθέην Τενέδοιό τε ἶφι ἀνάσσεις,
Il.1.39 Σμινθεῦ εἴ ποτέ τοι χαρίεντʼ ἐπὶ νηὸν ἔρεψα,
Il.1.40 ἢ εἰ δή ποτέ τοι κατὰ πίονα μηρίʼ ἔκηα
Il.1.41 ταύρων ἠδʼ αἰγῶν, τὸ δέ μοι κρήηνον ἐέλδωρ·
Il.1.42 τίσειαν Δαναοὶ ἐμὰ δάκρυα σοῖσι βέλεσσιν.
Il.1.43 ὣς ἔφατʼ εὐχόμενος, τοῦ δʼ ἔκλυε Φοῖβος Ἀπόλλων,
Il.1.44 βῆ δὲ κατʼ Οὐλύμποιο καρήνων χωόμενος κῆρ,
Il.1.45 τόξʼ ὤμοισιν ἔχων ἀμφηρεφέα τε φαρέτρην·
Il.1.46 ἔκλαγξαν δʼ ἄρʼ ὀϊστοὶ ἐπʼ ὤμων χωομένοιο,
Il.1.47 αὐτοῦ κινηθέντος· ὃ δʼ ἤϊε νυκτὶ ἐοικώς.
Il.1.48 ἕζετʼ ἔπειτʼ ἀπάνευθε νεῶν, μετὰ δʼ ἰὸν ἕηκε·
Il.1.49 δεινὴ δὲ κλαγγὴ γένετʼ ἀργυρέοιο βιοῖο·
Il.1.50 οὐρῆας μὲν πρῶτον ἐπῴχετο καὶ κύνας ἀργούς,
Il.1.51 αὐτὰρ ἔπειτʼ αὐτοῖσι βέλος ἐχεπευκὲς ἐφιεὶς
Il.1.52 βάλλʼ· αἰεὶ δὲ πυραὶ νεκύων καίοντο θαμειαί.
Il.1.53 ἐννῆμαρ μὲν ἀνὰ στρατὸν ᾤχετο κῆλα θεοῖο,
Il.1.54 τῇ δεκάτῃ δʼ ἀγορὴν δὲ καλέσσατο λαὸν Ἀχιλλεύς·
Il.1.55 τῷ γὰρ ἐπὶ φρεσὶ θῆκε θεὰ λευκώλενος Ἥρη·
Il.1.56 κήδετο γὰρ Δαναῶν, ὅτι ῥα θνήσκοντας ὁρᾶτο.
Il.1.57 οἳ δʼ ἐπεὶ οὖν ἤγερθεν ὁμηγερέες τε γένοντο,
Il.1.58 τοῖσι δʼ ἀνιστάμενος μετέφη πόδας ὠκὺς Ἀχιλλεύς·
Il.1.59 Ἀτρεΐδη νῦν ἄμμε παλιμπλαγχθέντας ὀΐω
Il.1.60 ἂψ ἀπονοστήσειν, εἴ κεν θάνατόν γε φύγοιμεν,
Il.1.61 εἰ δὴ ὁμοῦ πόλεμός τε δαμᾷ καὶ λοιμὸς Ἀχαιούς·
Il.1.62 ἀλλʼ ἄγε δή τινα μάντιν ἐρείομεν ἢ ἱερῆα
Il.1.63 ἢ καὶ ὀνειροπόλον, καὶ γάρ τʼ ὄναρ ἐκ Διός ἐστιν,
Il.1.64 ὅς κʼ εἴποι ὅ τι τόσσον ἐχώσατο Φοῖβος Ἀπόλλων,
Il.1.65 εἴτʼ ἄρʼ ὅ γʼ εὐχωλῆς ἐπιμέμφεται ἠδʼ ἑκατόμβης,
Il.1.66 αἴ κέν πως ἀρνῶν κνίσης αἰγῶν τε τελείων
Il.1.67 βούλεται ἀντιάσας ἡμῖν ἀπὸ λοιγὸν ἀμῦναι.
Il.1.68 ἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη
Il.1.69 Κάλχας Θεστορίδης οἰωνοπόλων ὄχʼ ἄριστος,
Il.1.70 ὃς ᾔδη τά τʼ ἐόντα τά τʼ ἐσσόμενα πρό τʼ ἐόντα,
Il.1.71 καὶ νήεσσʼ ἡγήσατʼ Ἀχαιῶν Ἴλιον εἴσω
Il.1.72 ἣν διὰ μαντοσύνην, τήν οἱ πόρε Φοῖβος Ἀπόλλων·
Il.1.73 ὅ σφιν ἐὺ φρονέων ἀγορήσατο καὶ μετέειπεν·
Il.1.74 ὦ Ἀχιλεῦ κέλεαί με Διῒ φίλε μυθήσασθαι
Il.1.75 μῆνιν Ἀπόλλωνος ἑκατηβελέταο ἄνακτος·
Il.1.76 τοὶ γὰρ ἐγὼν ἐρέω· σὺ δὲ σύνθεο καί μοι ὄμοσσον
Il.1.77 ἦ μέν μοι πρόφρων ἔπεσιν καὶ χερσὶν ἀρήξειν·
Il.1.78 ἦ γὰρ ὀΐομαι ἄνδρα χολωσέμεν, ὃς μέγα πάντων
Il.1.79 Ἀργείων κρατέει καί οἱ πείθονται Ἀχαιοί·
Il.1.80 κρείσσων γὰρ βασιλεὺς ὅτε χώσεται ἀνδρὶ χέρηϊ·
Il.1.81 εἴ περ γάρ τε χόλον γε καὶ αὐτῆμαρ καταπέψῃ,
Il.1.82 ἀλλά τε καὶ μετόπισθεν ἔχει κότον, ὄφρα τελέσσῃ,
Il.1.83 ἐν στήθεσσιν ἑοῖσι· σὺ δὲ φράσαι εἴ με σαώσεις.
Il.1.84 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.1.85 θαρσήσας μάλα εἰπὲ θεοπρόπιον ὅ τι οἶσθα·
Il.1.86 οὐ μὰ γὰρ Ἀπόλλωνα Διῒ φίλον, ᾧ τε σὺ Κάλχαν
Il.1.87 εὐχόμενος Δαναοῖσι θεοπροπίας ἀναφαίνεις,
Il.1.88 οὔ τις ἐμεῦ ζῶντος καὶ ἐπὶ χθονὶ δερκομένοιο
Il.1.89 σοὶ κοίλῃς παρὰ νηυσί βαρείας χεῖρας ἐποίσει
Il.1.90 συμπάντων Δαναῶν, οὐδʼ ἢν Ἀγαμέμνονα εἴπῃς,
Il.1.91 ὃς νῦν πολλὸν ἄριστος Ἀχαιῶν εὔχεται εἶναι.
Il.1.92 καὶ τότε δὴ θάρσησε καὶ ηὔδα μάντις ἀμύμων·
Il.1.93 οὔ τʼ ἄρ ὅ γʼ εὐχωλῆς ἐπιμέμφεται οὐδʼ ἑκατόμβης,
Il.1.94 ἀλλʼ ἕνεκʼ ἀρητῆρος ὃν ἠτίμησʼ Ἀγαμέμνων,
Il.1.95 οὐδʼ ἀπέλυσε θύγατρα καὶ οὐκ ἀπεδέξατʼ ἄποινα,
Il.1.96 τοὔνεκʼ ἄρʼ ἄλγεʼ ἔδωκεν ἑκηβόλος ἠδʼ ἔτι δώσει·
Il.1.97 οὐδʼ ὅ γε πρὶν Δαναοῖσιν ἀεικέα λοιγὸν ἀπώσει
Il.1.98 πρίν γʼ ἀπὸ πατρὶ φίλῳ δόμεναι ἑλικώπιδα κούρην
Il.1.99 ἀπριάτην ἀνάποινον, ἄγειν θʼ ἱερὴν ἑκατόμβην
Il.1.100 ἐς Χρύσην· τότε κέν μιν ἱλασσάμενοι πεπίθοιμεν.
Il.1.101 ἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη
Il.1.102 ἥρως Ἀτρεΐδης εὐρὺ κρείων Ἀγαμέμνων
Il.1.103 ἀχνύμενος· μένεος δὲ μέγα φρένες ἀμφιμέλαιναι
Il.1.104 πίμπλαντʼ, ὄσσε δέ οἱ πυρὶ λαμπετόωντι ἐΐκτην·
Il.1.105 Κάλχαντα πρώτιστα κάκʼ ὀσσόμενος προσέειπε·
Il.1.106 μάντι κακῶν οὐ πώ ποτέ μοι τὸ κρήγυον εἶπας·
Il.1.107 αἰεί τοι τὰ κάκʼ ἐστὶ φίλα φρεσὶ μαντεύεσθαι,
Il.1.108 ἐσθλὸν δʼ οὔτέ τί πω εἶπας ἔπος οὔτʼ ἐτέλεσσας·
Il.1.109 καὶ νῦν ἐν Δαναοῖσι θεοπροπέων ἀγορεύεις
Il.1.110 ὡς δὴ τοῦδʼ ἕνεκά σφιν ἑκηβόλος ἄλγεα τεύχει,
Il.1.111 οὕνεκʼ ἐγὼ κούρης Χρυσηΐδος ἀγλάʼ ἄποινα
Il.1.112 οὐκ ἔθελον δέξασθαι, ἐπεὶ πολὺ βούλομαι αὐτὴν
Il.1.113 οἴκοι ἔχειν· καὶ γάρ ῥα Κλυταιμνήστρης προβέβουλα
Il.1.114 κουριδίης ἀλόχου, ἐπεὶ οὔ ἑθέν ἐστι χερείων,
Il.1.115 οὐ δέμας οὐδὲ φυήν, οὔτʼ ἂρ φρένας οὔτέ τι ἔργα.
Il.1.116 ἀλλὰ καὶ ὧς ἐθέλω δόμεναι πάλιν εἰ τό γʼ ἄμεινον·
Il.1.117 βούλομʼ ἐγὼ λαὸν σῶν ἔμμεναι ἢ ἀπολέσθαι·
Il.1.118 αὐτὰρ ἐμοὶ γέρας αὐτίχʼ ἑτοιμάσατʼ ὄφρα μὴ οἶος
Il.1.119 Ἀργείων ἀγέραστος ἔω, ἐπεὶ οὐδὲ ἔοικε·
Il.1.120 λεύσσετε γὰρ τό γε πάντες ὅ μοι γέρας ἔρχεται ἄλλῃ.
Il.1.121 τὸν δʼ ἠμείβετʼ ἔπειτα ποδάρκης δῖος Ἀχιλλεύς·
Il.1.122 Ἀτρεΐδη κύδιστε φιλοκτεανώτατε πάντων,
Il.1.123 πῶς γάρ τοι δώσουσι γέρας μεγάθυμοι Ἀχαιοί;
Il.1.124 οὐδέ τί που ἴδμεν ξυνήϊα κείμενα πολλά·
Il.1.125 ἀλλὰ τὰ μὲν πολίων ἐξεπράθομεν, τὰ δέδασται,
Il.1.126 λαοὺς δʼ οὐκ ἐπέοικε παλίλλογα ταῦτʼ ἐπαγείρειν.
Il.1.127 ἀλλὰ σὺ μὲν νῦν τήνδε θεῷ πρόες· αὐτὰρ Ἀχαιοὶ
Il.1.128 τριπλῇ τετραπλῇ τʼ ἀποτείσομεν, αἴ κέ ποθι Ζεὺς
Il.1.129 δῷσι πόλιν Τροίην εὐτείχεον ἐξαλαπάξαι.
Il.1.130 τὸν δʼ ἀπαμειβόμενος προσέφη κρείων Ἀγαμέμνων·
Il.1.131 μὴ δʼ οὕτως ἀγαθός περ ἐὼν θεοείκελʼ Ἀχιλλεῦ
Il.1.132 κλέπτε νόῳ, ἐπεὶ οὐ παρελεύσεαι οὐδέ με πείσεις.
Il.1.133 ἦ ἐθέλεις ὄφρʼ αὐτὸς ἔχῃς γέρας, αὐτὰρ ἔμʼ αὔτως
Il.1.134 ἧσθαι δευόμενον, κέλεαι δέ με τήνδʼ ἀποδοῦναι;
Il.1.135 ἀλλʼ εἰ μὲν δώσουσι γέρας μεγάθυμοι Ἀχαιοὶ
Il.1.136 ἄρσαντες κατὰ θυμὸν ὅπως ἀντάξιον ἔσται·
Il.1.137 εἰ δέ κε μὴ δώωσιν ἐγὼ δέ κεν αὐτὸς ἕλωμαι
Il.1.138 ἢ τεὸν ἢ Αἴαντος ἰὼν γέρας, ἢ Ὀδυσῆος
Il.1.139 ἄξω ἑλών· ὃ δέ κεν κεχολώσεται ὅν κεν ἵκωμαι.
Il.1.140 ἀλλʼ ἤτοι μὲν ταῦτα μεταφρασόμεσθα καὶ αὖτις,
Il.1.141 νῦν δʼ ἄγε νῆα μέλαιναν ἐρύσσομεν εἰς ἅλα δῖαν,
Il.1.142 ἐν δʼ ἐρέτας ἐπιτηδὲς ἀγείρομεν, ἐς δʼ ἑκατόμβην
Il.1.143 θείομεν, ἂν δʼ αὐτὴν Χρυσηΐδα καλλιπάρῃον
Il.1.144 βήσομεν· εἷς δέ τις ἀρχὸς ἀνὴρ βουληφόρος ἔστω,
Il.1.145 ἢ Αἴας ἢ Ἰδομενεὺς ἢ δῖος Ὀδυσσεὺς
Il.1.146 ἠὲ σὺ Πηλεΐδη πάντων ἐκπαγλότατʼ ἀνδρῶν,
Il.1.147 ὄφρʼ ἥμιν ἑκάεργον ἱλάσσεαι ἱερὰ ῥέξας.
Il.1.148 τὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεύς·
Il.1.149 ὤ μοι ἀναιδείην ἐπιειμένε κερδαλεόφρον
Il.1.150 πῶς τίς τοι πρόφρων ἔπεσιν πείθηται Ἀχαιῶν
Il.1.151 ἢ ὁδὸν ἐλθέμεναι ἢ ἀνδράσιν ἶφι μάχεσθαι;
Il.1.152 οὐ γὰρ ἐγὼ Τρώων ἕνεκʼ ἤλυθον αἰχμητάων
Il.1.153 δεῦρο μαχησόμενος, ἐπεὶ οὔ τί μοι αἴτιοί εἰσιν·
Il.1.154 οὐ γὰρ πώποτʼ ἐμὰς βοῦς ἤλασαν οὐδὲ μὲν ἵππους,
Il.1.155 οὐδέ ποτʼ ἐν Φθίῃ ἐριβώλακι βωτιανείρῃ
Il.1.156 καρπὸν ἐδηλήσαντʼ, ἐπεὶ ἦ μάλα πολλὰ μεταξὺ
Il.1.157 οὔρεά τε σκιόεντα θάλασσά τε ἠχήεσσα·
Il.1.158 ἀλλὰ σοὶ ὦ μέγʼ ἀναιδὲς ἅμʼ ἑσπόμεθʼ ὄφρα σὺ χαίρῃς,
Il.1.159 τιμὴν ἀρνύμενοι Μενελάῳ σοί τε κυνῶπα
Il.1.160 πρὸς Τρώων· τῶν οὔ τι μετατρέπῃ οὐδʼ ἀλεγίζεις·
Il.1.161 καὶ δή μοι γέρας αὐτὸς ἀφαιρήσεσθαι ἀπειλεῖς,
Il.1.162 ᾧ ἔπι πολλὰ μόγησα, δόσαν δέ μοι υἷες Ἀχαιῶν.
Il.1.163 οὐ μὲν σοί ποτε ἶσον ἔχω γέρας ὁππότʼ Ἀχαιοὶ
Il.1.164 Τρώων ἐκπέρσωσʼ εὖ ναιόμενον πτολίεθρον·
Il.1.165 ἀλλὰ τὸ μὲν πλεῖον πολυάϊκος πολέμοιο
Il.1.166 χεῖρες ἐμαὶ διέπουσʼ· ἀτὰρ ἤν ποτε δασμὸς ἵκηται,
Il.1.167 σοὶ τὸ γέρας πολὺ μεῖζον, ἐγὼ δʼ ὀλίγον τε φίλον τε
Il.1.168 ἔρχομʼ ἔχων ἐπὶ νῆας, ἐπεί κε κάμω πολεμίζων.
Il.1.169 νῦν δʼ εἶμι Φθίην δʼ, ἐπεὶ ἦ πολὺ φέρτερόν ἐστιν
Il.1.170 οἴκαδʼ ἴμεν σὺν νηυσὶ κορωνίσιν, οὐδέ σʼ ὀΐω
Il.1.171 ἐνθάδʼ ἄτιμος ἐὼν ἄφενος καὶ πλοῦτον ἀφύξειν.
Il.1.172 τὸν δʼ ἠμείβετʼ ἔπειτα ἄναξ ἀνδρῶν Ἀγαμέμνων·
Il.1.173 φεῦγε μάλʼ εἴ τοι θυμὸς ἐπέσσυται, οὐδέ σʼ ἔγωγε
Il.1.174 λίσσομαι εἵνεκʼ ἐμεῖο μένειν· πάρʼ ἔμοιγε καὶ ἄλλοι
Il.1.175 οἵ κέ με τιμήσουσι, μάλιστα δὲ μητίετα Ζεύς.
Il.1.176 ἔχθιστος δέ μοί ἐσσι διοτρεφέων βασιλήων·
Il.1.177 αἰεὶ γάρ τοι ἔρις τε φίλη πόλεμοί τε μάχαι τε·
Il.1.178 εἰ μάλα καρτερός ἐσσι, θεός που σοὶ τό γʼ ἔδωκεν·
Il.1.179 οἴκαδʼ ἰὼν σὺν νηυσί τε σῇς καὶ σοῖς ἑτάροισι
Il.1.180 Μυρμιδόνεσσιν ἄνασσε, σέθεν δʼ ἐγὼ οὐκ ἀλεγίζω,
Il.1.181 οὐδʼ ὄθομαι κοτέοντος· ἀπειλήσω δέ τοι ὧδε·
Il.1.182 ὡς ἔμʼ ἀφαιρεῖται Χρυσηΐδα Φοῖβος Ἀπόλλων,
Il.1.183 τὴν μὲν ἐγὼ σὺν νηΐ τʼ ἐμῇ καὶ ἐμοῖς ἑτάροισι
Il.1.184 πέμψω, ἐγὼ δέ κʼ ἄγω Βρισηΐδα καλλιπάρῃον
Il.1.185 αὐτὸς ἰὼν κλισίην δὲ τὸ σὸν γέρας ὄφρʼ ἐῢ εἰδῇς
Il.1.186 ὅσσον φέρτερός εἰμι σέθεν, στυγέῃ δὲ καὶ ἄλλος
Il.1.187 ἶσον ἐμοὶ φάσθαι καὶ ὁμοιωθήμεναι ἄντην.
Il.1.188 ὣς φάτο· Πηλεΐωνι δʼ ἄχος γένετʼ, ἐν δέ οἱ ἦτορ
Il.1.189 στήθεσσιν λασίοισι διάνδιχα μερμήριξεν,
Il.1.190 ἢ ὅ γε φάσγανον ὀξὺ ἐρυσσάμενος παρὰ μηροῦ
Il.1.191 τοὺς μὲν ἀναστήσειεν, ὃ δʼ Ἀτρεΐδην ἐναρίζοι,
Il.1.192 ἦε χόλον παύσειεν ἐρητύσειέ τε θυμόν.
Il.1.193 ἧος ὃ ταῦθʼ ὥρμαινε κατὰ φρένα καὶ κατὰ θυμόν,
Il.1.194 ἕλκετο δʼ ἐκ κολεοῖο μέγα ξίφος, ἦλθε δʼ Ἀθήνη
Il.1.195 οὐρανόθεν· πρὸ γὰρ ἧκε θεὰ λευκώλενος Ἥρη
Il.1.196 ἄμφω ὁμῶς θυμῷ φιλέουσά τε κηδομένη τε·
Il.1.197 στῆ δʼ ὄπιθεν, ξανθῆς δὲ κόμης ἕλε Πηλεΐωνα
Il.1.198 οἴῳ φαινομένη· τῶν δʼ ἄλλων οὔ τις ὁρᾶτο·
Il.1.199 θάμβησεν δʼ Ἀχιλεύς, μετὰ δʼ ἐτράπετʼ, αὐτίκα δʼ ἔγνω
Il.1.200 Παλλάδʼ Ἀθηναίην· δεινὼ δέ οἱ ὄσσε φάανθεν·
Il.1.201 καί μιν φωνήσας ἔπεα πτερόεντα προσηύδα·
Il.1.202 τίπτʼ αὖτʼ αἰγιόχοιο Διὸς τέκος εἰλήλουθας;
Il.1.203 ἦ ἵνα ὕβριν ἴδῃ Ἀγαμέμνονος Ἀτρεΐδαο;
Il.1.204 ἀλλʼ ἔκ τοι ἐρέω, τὸ δὲ καὶ τελέεσθαι ὀΐω·
Il.1.205 ᾗς ὑπεροπλίῃσι τάχʼ ἄν ποτε θυμὸν ὀλέσσῃ.
Il.1.206 τὸν δʼ αὖτε προσέειπε θεὰ γλαυκῶπις Ἀθήνη·
Il.1.207 ἦλθον ἐγὼ παύσουσα τὸ σὸν μένος, αἴ κε πίθηαι,
Il.1.208 οὐρανόθεν· πρὸ δέ μʼ ἧκε θεὰ λευκώλενος Ἥρη
Il.1.209 ἄμφω ὁμῶς θυμῷ φιλέουσά τε κηδομένη τε·
Il.1.210 ἀλλʼ ἄγε λῆγʼ ἔριδος, μηδὲ ξίφος ἕλκεο χειρί·
Il.1.211 ἀλλʼ ἤτοι ἔπεσιν μὲν ὀνείδισον ὡς ἔσεταί περ·
Il.1.212 ὧδε γὰρ ἐξερέω, τὸ δὲ καὶ τετελεσμένον ἔσται·
Il.1.213 καί ποτέ τοι τρὶς τόσσα παρέσσεται ἀγλαὰ δῶρα
Il.1.214 ὕβριος εἵνεκα τῆσδε· σὺ δʼ ἴσχεο, πείθεο δʼ ἡμῖν.
Il.1.215 τὴν δʼ ἀπαμειβόμενος προσέφη πόδας ὠκὺς Ἀχιλλεύς·
Il.1.216 χρὴ μὲν σφωΐτερόν γε θεὰ ἔπος εἰρύσσασθαι
Il.1.217 καὶ μάλα περ θυμῷ κεχολωμένον· ὧς γὰρ ἄμεινον·
Il.1.218 ὅς κε θεοῖς ἐπιπείθηται μάλα τʼ ἔκλυον αὐτοῦ.
Il.1.219 ἦ καὶ ἐπʼ ἀργυρέῃ κώπῃ σχέθε χεῖρα βαρεῖαν,
Il.1.220 ἂψ δʼ ἐς κουλεὸν ὦσε μέγα ξίφος, οὐδʼ ἀπίθησε
Il.1.221 μύθῳ Ἀθηναίης· ἣ δʼ Οὔλυμπον δὲ βεβήκει
Il.1.222 δώματʼ ἐς αἰγιόχοιο Διὸς μετὰ δαίμονας ἄλλους.
Il.1.223 Πηλεΐδης δʼ ἐξαῦτις ἀταρτηροῖς ἐπέεσσιν
Il.1.224 Ἀτρεΐδην προσέειπε, καὶ οὔ πω λῆγε χόλοιο·
Il.1.225 οἰνοβαρές, κυνὸς ὄμματʼ ἔχων, κραδίην δʼ ἐλάφοιο,
Il.1.226 οὔτέ ποτʼ ἐς πόλεμον ἅμα λαῷ θωρηχθῆναι
Il.1.227 οὔτε λόχον δʼ ἰέναι σὺν ἀριστήεσσιν Ἀχαιῶν
Il.1.228 τέτληκας θυμῷ· τὸ δέ τοι κὴρ εἴδεται εἶναι.
Il.1.229 ἦ πολὺ λώϊόν ἐστι κατὰ στρατὸν εὐρὺν Ἀχαιῶν
Il.1.230 δῶρʼ ἀποαιρεῖσθαι ὅς τις σέθεν ἀντίον εἴπῃ·
Il.1.231 δημοβόρος βασιλεὺς ἐπεὶ οὐτιδανοῖσιν ἀνάσσεις·
Il.1.232 ἦ γὰρ ἂν Ἀτρεΐδη νῦν ὕστατα λωβήσαιο.
Il.1.233 ἀλλʼ ἔκ τοι ἐρέω καὶ ἐπὶ μέγαν ὅρκον ὀμοῦμαι·
Il.1.234 ναὶ μὰ τόδε σκῆπτρον, τὸ μὲν οὔ ποτε φύλλα καὶ ὄζους
Il.1.235 φύσει, ἐπεὶ δὴ πρῶτα τομὴν ἐν ὄρεσσι λέλοιπεν,
Il.1.236 οὐδʼ ἀναθηλήσει· περὶ γάρ ῥά ἑ χαλκὸς ἔλεψε
Il.1.237 φύλλά τε καὶ φλοιόν· νῦν αὖτέ μιν υἷες Ἀχαιῶν
Il.1.238 ἐν παλάμῃς φορέουσι δικασπόλοι, οἵ τε θέμιστας
Il.1.239 πρὸς Διὸς εἰρύαται· ὃ δέ τοι μέγας ἔσσεται ὅρκος·
Il.1.240 ἦ ποτʼ Ἀχιλλῆος ποθὴ ἵξεται υἷας Ἀχαιῶν
Il.1.241 σύμπαντας· τότε δʼ οὔ τι δυνήσεαι ἀχνύμενός περ
Il.1.242 χραισμεῖν, εὖτʼ ἂν πολλοὶ ὑφʼ Ἕκτορος ἀνδροφόνοιο
Il.1.243 θνήσκοντες πίπτωσι· σὺ δʼ ἔνδοθι θυμὸν ἀμύξεις
Il.1.244 χωόμενος ὅ τʼ ἄριστον Ἀχαιῶν οὐδὲν ἔτισας.
Il.1.245 ὣς φάτο Πηλεΐδης, ποτὶ δὲ σκῆπτρον βάλε γαίῃ
Il.1.246 χρυσείοις ἥλοισι πεπαρμένον, ἕζετο δʼ αὐτός·
Il.1.247 Ἀτρεΐδης δʼ ἑτέρωθεν ἐμήνιε· τοῖσι δὲ Νέστωρ
Il.1.248 ἡδυεπὴς ἀνόρουσε λιγὺς Πυλίων ἀγορητής,
Il.1.249 τοῦ καὶ ἀπὸ γλώσσης μέλιτος γλυκίων ῥέεν αὐδή·
Il.1.250 τῷ δʼ ἤδη δύο μὲν γενεαὶ μερόπων ἀνθρώπων
Il.1.251 ἐφθίαθʼ, οἵ οἱ πρόσθεν ἅμα τράφεν ἠδʼ ἐγένοντο
Il.1.252 ἐν Πύλῳ ἠγαθέῃ, μετὰ δὲ τριτάτοισιν ἄνασσεν·
Il.1.253 ὅ σφιν ἐὺ φρονέων ἀγορήσατο καὶ μετέειπεν·
Il.1.254 ὦ πόποι ἦ μέγα πένθος Ἀχαιΐδα γαῖαν ἱκάνει·
Il.1.255 ἦ κεν γηθήσαι Πρίαμος Πριάμοιό τε παῖδες
Il.1.256 ἄλλοι τε Τρῶες μέγα κεν κεχαροίατο θυμῷ
Il.1.257 εἰ σφῶϊν τάδε πάντα πυθοίατο μαρναμένοιϊν,
Il.1.258 οἳ περὶ μὲν βουλὴν Δαναῶν, περὶ δʼ ἐστὲ μάχεσθαι.
Il.1.259 ἀλλὰ πίθεσθʼ· ἄμφω δὲ νεωτέρω ἐστὸν ἐμεῖο·
Il.1.260 ἤδη γάρ ποτʼ ἐγὼ καὶ ἀρείοσιν ἠέ περ ὑμῖν
Il.1.261 ἀνδράσιν ὡμίλησα, καὶ οὔ ποτέ μʼ οἵ γʼ ἀθέριζον.
Il.1.262 οὐ γάρ πω τοίους ἴδον ἀνέρας οὐδὲ ἴδωμαι,
Il.1.263 οἷον Πειρίθοόν τε Δρύαντά τε ποιμένα λαῶν
Il.1.264 Καινέα τʼ Ἐξάδιόν τε καὶ ἀντίθεον Πολύφημον
Il.1.265 Θησέα τʼ Αἰγεΐδην, ἐπιείκελον ἀθανάτοισιν·
Il.1.266 κάρτιστοι δὴ κεῖνοι ἐπιχθονίων τράφεν ἀνδρῶν·
Il.1.267 κάρτιστοι μὲν ἔσαν καὶ καρτίστοις ἐμάχοντο
Il.1.268 φηρσὶν ὀρεσκῴοισι καὶ ἐκπάγλως ἀπόλεσσαν.
Il.1.269 καὶ μὲν τοῖσιν ἐγὼ μεθομίλεον ἐκ Πύλου ἐλθὼν
Il.1.270 τηλόθεν ἐξ ἀπίης γαίης· καλέσαντο γὰρ αὐτοί·
Il.1.271 καὶ μαχόμην κατʼ ἔμʼ αὐτὸν ἐγώ· κείνοισι δʼ ἂν οὔ τις
Il.1.272 τῶν οἳ νῦν βροτοί εἰσιν ἐπιχθόνιοι μαχέοιτο·
Il.1.273 καὶ μέν μευ βουλέων ξύνιεν πείθοντό τε μύθῳ·
Il.1.274 ἀλλὰ πίθεσθε καὶ ὔμμες, ἐπεὶ πείθεσθαι ἄμεινον·
Il.1.275 μήτε σὺ τόνδʼ ἀγαθός περ ἐὼν ἀποαίρεο κούρην,
Il.1.276 ἀλλʼ ἔα ὥς οἱ πρῶτα δόσαν γέρας υἷες Ἀχαιῶν·
Il.1.277 μήτε σὺ Πηλείδη ἔθελʼ ἐριζέμεναι βασιλῆϊ
Il.1.278 ἀντιβίην, ἐπεὶ οὔ ποθʼ ὁμοίης ἔμμορε τιμῆς
Il.1.279 σκηπτοῦχος βασιλεύς, ᾧ τε Ζεὺς κῦδος ἔδωκεν.
Il.1.280 εἰ δὲ σὺ καρτερός ἐσσι θεὰ δέ σε γείνατο μήτηρ,
Il.1.281 ἀλλʼ ὅ γε φέρτερός ἐστιν ἐπεὶ πλεόνεσσιν ἀνάσσει.
Il.1.282 Ἀτρεΐδη σὺ δὲ παῦε τεὸν μένος· αὐτὰρ ἔγωγε
Il.1.283 λίσσομʼ Ἀχιλλῆϊ μεθέμεν χόλον, ὃς μέγα πᾶσιν
Il.1.284 ἕρκος Ἀχαιοῖσιν πέλεται πολέμοιο κακοῖο.
Il.1.285 τὸν δʼ ἀπαμειβόμενος προσέφη κρείων Ἀγαμέμνων·
Il.1.286 ναὶ δὴ ταῦτά γε πάντα γέρον κατὰ μοῖραν ἔειπες·
Il.1.287 ἀλλʼ ὅδʼ ἀνὴρ ἐθέλει περὶ πάντων ἔμμεναι ἄλλων,
Il.1.288 πάντων μὲν κρατέειν ἐθέλει, πάντεσσι δʼ ἀνάσσειν,
Il.1.289 πᾶσι δὲ σημαίνειν, ἅ τινʼ οὐ πείσεσθαι ὀΐω·
Il.1.290 εἰ δέ μιν αἰχμητὴν ἔθεσαν θεοὶ αἰὲν ἐόντες
Il.1.291 τοὔνεκά οἱ προθέουσιν ὀνείδεα μυθήσασθαι;
Il.1.292 τὸν δʼ ἄρʼ ὑποβλήδην ἠμείβετο δῖος Ἀχιλλεύς·
Il.1.293 ἦ γάρ κεν δειλός τε καὶ οὐτιδανὸς καλεοίμην
Il.1.294 εἰ δὴ σοὶ πᾶν ἔργον ὑπείξομαι ὅττί κεν εἴπῃς·
Il.1.295 ἄλλοισιν δὴ ταῦτʼ ἐπιτέλλεο, μὴ γὰρ ἔμοιγε
Il.1.296 σήμαινʼ· οὐ γὰρ ἔγωγʼ ἔτι σοὶ πείσεσθαι ὀΐω.
Il.1.297 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσι·
Il.1.298 χερσὶ μὲν οὔ τοι ἔγωγε μαχήσομαι εἵνεκα κούρης
Il.1.299 οὔτε σοὶ οὔτέ τῳ ἄλλῳ, ἐπεί μʼ ἀφέλεσθέ γε δόντες·
Il.1.300 τῶν δʼ ἄλλων ἅ μοί ἐστι θοῇ παρὰ νηῒ μελαίνῃ
Il.1.301 τῶν οὐκ ἄν τι φέροις ἀνελὼν ἀέκοντος ἐμεῖο·
Il.1.302 εἰ δʼ ἄγε μὴν πείρησαι ἵνα γνώωσι καὶ οἵδε·
Il.1.303 αἶψά τοι αἷμα κελαινὸν ἐρωήσει περὶ δουρί.
Il.1.304 ὣς τώ γʼ ἀντιβίοισι μαχεσσαμένω ἐπέεσσιν
Il.1.305 ἀνστήτην, λῦσαν δʼ ἀγορὴν παρὰ νηυσὶν Ἀχαιῶν·
Il.1.306 Πηλεΐδης μὲν ἐπὶ κλισίας καὶ νῆας ἐΐσας
Il.1.307 ἤϊε σύν τε Μενοιτιάδῃ καὶ οἷς ἑτάροισιν·
Il.1.308 Ἀτρεΐδης δʼ ἄρα νῆα θοὴν ἅλα δὲ προέρυσσεν,
Il.1.309 ἐν δʼ ἐρέτας ἔκρινεν ἐείκοσιν, ἐς δʼ ἑκατόμβην
Il.1.310 βῆσε θεῷ, ἀνὰ δὲ Χρυσηΐδα καλλιπάρῃον
Il.1.311 εἷσεν ἄγων· ἐν δʼ ἀρχὸς ἔβη πολύμητις Ὀδυσσεύς.
Il.1.312 οἳ μὲν ἔπειτʼ ἀναβάντες ἐπέπλεον ὑγρὰ κέλευθα,
Il.1.313 λαοὺς δʼ Ἀτρεΐδης ἀπολυμαίνεσθαι ἄνωγεν·
Il.1.314 οἳ δʼ ἀπελυμαίνοντο καὶ εἰς ἅλα λύματα βάλλον,
Il.1.315 ἕρδον δʼ Ἀπόλλωνι τεληέσσας ἑκατόμβας
Il.1.316 ταύρων ἠδʼ αἰγῶν παρὰ θῖνʼ ἁλὸς ἀτρυγέτοιο·
Il.1.317 κνίση δʼ οὐρανὸν ἷκεν ἑλισσομένη περὶ καπνῷ.
Il.1.318 ὣς οἳ μὲν τὰ πένοντο κατὰ στρατόν· οὐδʼ Ἀγαμέμνων
Il.1.319 λῆγʼ ἔριδος τὴν πρῶτον ἐπηπείλησʼ Ἀχιλῆϊ,
Il.1.320 ἀλλʼ ὅ γε Ταλθύβιόν τε καὶ Εὐρυβάτην προσέειπε,
Il.1.321 τώ οἱ ἔσαν κήρυκε καὶ ὀτρηρὼ θεράποντε·
Il.1.322 ἔρχεσθον κλισίην Πηληϊάδεω Ἀχιλῆος·
Il.1.323 χειρὸς ἑλόντʼ ἀγέμεν Βρισηΐδα καλλιπάρῃον·
Il.1.324 εἰ δέ κε μὴ δώῃσιν ἐγὼ δέ κεν αὐτὸς ἕλωμαι
Il.1.325 ἐλθὼν σὺν πλεόνεσσι· τό οἱ καὶ ῥίγιον ἔσται.
Il.1.326 ὣς εἰπὼν προΐει, κρατερὸν δʼ ἐπὶ μῦθον ἔτελλε·
Il.1.327 τὼ δʼ ἀέκοντε βάτην παρὰ θῖνʼ ἁλὸς ἀτρυγέτοιο,
Il.1.328 Μυρμιδόνων δʼ ἐπί τε κλισίας καὶ νῆας ἱκέσθην,
Il.1.329 τὸν δʼ εὗρον παρά τε κλισίῃ καὶ νηῒ μελαίνῃ
Il.1.330 ἥμενον· οὐδʼ ἄρα τώ γε ἰδὼν γήθησεν Ἀχιλλεύς.
Il.1.331 τὼ μὲν ταρβήσαντε καὶ αἰδομένω βασιλῆα
Il.1.332 στήτην, οὐδέ τί μιν προσεφώνεον οὐδʼ ἐρέοντο·
Il.1.333 αὐτὰρ ὃ ἔγνω ᾗσιν ἐνὶ φρεσὶ φώνησέν τε·
Il.1.334 χαίρετε κήρυκες Διὸς ἄγγελοι ἠδὲ καὶ ἀνδρῶν,
Il.1.335 ἆσσον ἴτʼ· οὔ τί μοι ὔμμες ἐπαίτιοι ἀλλʼ Ἀγαμέμνων,
Il.1.336 ὃ σφῶϊ προΐει Βρισηΐδος εἵνεκα κούρης.
Il.1.337 ἀλλʼ ἄγε διογενὲς Πατρόκλεες ἔξαγε κούρην
Il.1.338 καί σφωϊν δὸς ἄγειν· τὼ δʼ αὐτὼ μάρτυροι ἔστων
Il.1.339 πρός τε θεῶν μακάρων πρός τε θνητῶν ἀνθρώπων
Il.1.340 καὶ πρὸς τοῦ βασιλῆος ἀπηνέος εἴ ποτε δʼ αὖτε
Il.1.341 χρειὼ ἐμεῖο γένηται ἀεικέα λοιγὸν ἀμῦναι
Il.1.342 τοῖς ἄλλοις· ἦ γὰρ ὅ γʼ ὀλοιῇσι φρεσὶ θύει,
Il.1.343 οὐδέ τι οἶδε νοῆσαι ἅμα πρόσσω καὶ ὀπίσσω,
Il.1.344 ὅππως οἱ παρὰ νηυσὶ σόοι μαχέοιντο Ἀχαιοί.
Il.1.345 ὣς φάτο, Πάτροκλος δὲ φίλῳ ἐπεπείθεθʼ ἑταίρῳ,
Il.1.346 ἐκ δʼ ἄγαγε κλισίης Βρισηΐδα καλλιπάρῃον,
Il.1.347 δῶκε δʼ ἄγειν· τὼ δʼ αὖτις ἴτην παρὰ νῆας Ἀχαιῶν·
Il.1.348 ἣ δʼ ἀέκουσʼ ἅμα τοῖσι γυνὴ κίεν· αὐτὰρ Ἀχιλλεὺς
Il.1.349 δακρύσας ἑτάρων ἄφαρ ἕζετο νόσφι λιασθείς,
Il.1.350 θῖνʼ ἔφʼ ἁλὸς πολιῆς, ὁρόων ἐπʼ ἀπείρονα πόντον·
Il.1.351 πολλὰ δὲ μητρὶ φίλῃ ἠρήσατο χεῖρας ὀρεγνύς·
Il.1.352 μῆτερ ἐπεί μʼ ἔτεκές γε μινυνθάδιόν περ ἐόντα,
Il.1.353 τιμήν πέρ μοι ὄφελλεν Ὀλύμπιος ἐγγυαλίξαι
Il.1.354 Ζεὺς ὑψιβρεμέτης· νῦν δʼ οὐδέ με τυτθὸν ἔτισεν·
Il.1.355 ἦ γάρ μʼ Ἀτρεΐδης εὐρὺ κρείων Ἀγαμέμνων
Il.1.356 ἠτίμησεν· ἑλὼν γὰρ ἔχει γέρας αὐτὸς ἀπούρας.
Il.1.357 ὣς φάτο δάκρυ χέων, τοῦ δʼ ἔκλυε πότνια μήτηρ
Il.1.358 ἡμένη ἐν βένθεσσιν ἁλὸς παρὰ πατρὶ γέροντι·
Il.1.359 καρπαλίμως δʼ ἀνέδυ πολιῆς ἁλὸς ἠΰτʼ ὀμίχλη,
Il.1.360 καί ῥα πάροιθʼ αὐτοῖο καθέζετο δάκρυ χέοντος,
Il.1.361 χειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζε·
Il.1.362 τέκνον τί κλαίεις; τί δέ σε φρένας ἵκετο πένθος;
Il.1.363 ἐξαύδα, μὴ κεῦθε νόῳ, ἵνα εἴδομεν ἄμφω.
Il.1.364 τὴν δὲ βαρὺ στενάχων προσέφη πόδας ὠκὺς Ἀχιλλεύς·
Il.1.365 οἶσθα· τί ἤ τοι ταῦτα ἰδυίῃ πάντʼ ἀγορεύω;
Il.1.366 ᾠχόμεθʼ ἐς Θήβην ἱερὴν πόλιν Ἠετίωνος,
Il.1.367 τὴν δὲ διεπράθομέν τε καὶ ἤγομεν ἐνθάδε πάντα·
Il.1.368 καὶ τὰ μὲν εὖ δάσσαντο μετὰ σφίσιν υἷες Ἀχαιῶν,
Il.1.369 ἐκ δʼ ἕλον Ἀτρεΐδῃ Χρυσηΐδα καλλιπάρῃον.
Il.1.370 Χρύσης δʼ αὖθʼ ἱερεὺς ἑκατηβόλου Ἀπόλλωνος
Il.1.371 ἦλθε θοὰς ἐπὶ νῆας Ἀχαιῶν χαλκοχιτώνων
Il.1.372 λυσόμενός τε θύγατρα φέρων τʼ ἀπερείσιʼ ἄποινα,
Il.1.373 στέμματʼ ἔχων ἐν χερσὶν ἑκηβόλου Ἀπόλλωνος
Il.1.374 χρυσέῳ ἀνὰ σκήπτρῳ, καὶ λίσσετο πάντας Ἀχαιούς,
Il.1.375 Ἀτρεΐδα δὲ μάλιστα δύω κοσμήτορε λαῶν.
Il.1.376 ἔνθʼ ἄλλοι μὲν πάντες ἐπευφήμησαν Ἀχαιοὶ
Il.1.377 αἰδεῖσθαί θʼ ἱερῆα καὶ ἀγλαὰ δέχθαι ἄποινα·
Il.1.378 ἀλλʼ οὐκ Ἀτρεΐδῃ Ἀγαμέμνονι ἥνδανε θυμῷ,
Il.1.379 ἀλλὰ κακῶς ἀφίει, κρατερὸν δʼ ἐπὶ μῦθον ἔτελλε·
Il.1.380 χωόμενος δʼ ὁ γέρων πάλιν ᾤχετο· τοῖο δʼ Ἀπόλλων
Il.1.381 εὐξαμένου ἤκουσεν, ἐπεὶ μάλα οἱ φίλος ἦεν,
Il.1.382 ἧκε δʼ ἐπʼ Ἀργείοισι κακὸν βέλος· οἳ δέ νυ λαοὶ
Il.1.383 θνῇσκον ἐπασσύτεροι, τὰ δʼ ἐπῴχετο κῆλα θεοῖο
Il.1.384 πάντῃ ἀνὰ στρατὸν εὐρὺν Ἀχαιῶν· ἄμμι δὲ μάντις
Il.1.385 εὖ εἰδὼς ἀγόρευε θεοπροπίας ἑκάτοιο.
Il.1.386 αὐτίκʼ ἐγὼ πρῶτος κελόμην θεὸν ἱλάσκεσθαι·
Il.1.387 Ἀτρεΐωνα δʼ ἔπειτα χόλος λάβεν, αἶψα δʼ ἀναστὰς
Il.1.388 ἠπείλησεν μῦθον ὃ δὴ τετελεσμένος ἐστί·
Il.1.389 τὴν μὲν γὰρ σὺν νηῒ θοῇ ἑλίκωπες Ἀχαιοὶ
Il.1.390 ἐς Χρύσην πέμπουσιν, ἄγουσι δὲ δῶρα ἄνακτι·
Il.1.391 τὴν δὲ νέον κλισίηθεν ἔβαν κήρυκες ἄγοντες
Il.1.392 κούρην Βρισῆος τήν μοι δόσαν υἷες Ἀχαιῶν.
Il.1.393 ἀλλὰ σὺ εἰ δύνασαί γε περίσχεο παιδὸς ἑῆος·
Il.1.394 ἐλθοῦσʼ Οὔλυμπον δὲ Δία λίσαι, εἴ ποτε δή τι
Il.1.395 ἢ ἔπει ὤνησας κραδίην Διὸς ἠὲ καὶ ἔργῳ.
Il.1.396 πολλάκι γάρ σεο πατρὸς ἐνὶ μεγάροισιν ἄκουσα
Il.1.397 εὐχομένης ὅτʼ ἔφησθα κελαινεφέϊ Κρονίωνι
Il.1.398 οἴη ἐν ἀθανάτοισιν ἀεικέα λοιγὸν ἀμῦναι,
Il.1.399 ὁππότε μιν ξυνδῆσαι Ὀλύμπιοι ἤθελον ἄλλοι
Il.1.400 Ἥρη τʼ ἠδὲ Ποσειδάων καὶ Παλλὰς Ἀθήνη·
Il.1.401 ἀλλὰ σὺ τόν γʼ ἐλθοῦσα θεὰ ὑπελύσαο δεσμῶν,
Il.1.402 ὦχʼ ἑκατόγχειρον καλέσασʼ ἐς μακρὸν Ὄλυμπον,
Il.1.403 ὃν Βριάρεων καλέουσι θεοί, ἄνδρες δέ τε πάντες
Il.1.404 Αἰγαίωνʼ, ὃ γὰρ αὖτε βίην οὗ πατρὸς ἀμείνων·
Il.1.405 ὅς ῥα παρὰ Κρονίωνι καθέζετο κύδεϊ γαίων·
Il.1.406 τὸν καὶ ὑπέδεισαν μάκαρες θεοὶ οὐδʼ ἔτʼ ἔδησαν.
Il.1.407 τῶν νῦν μιν μνήσασα παρέζεο καὶ λαβὲ γούνων
Il.1.408 αἴ κέν πως ἐθέλῃσιν ἐπὶ Τρώεσσιν ἀρῆξαι,
Il.1.409 τοὺς δὲ κατὰ πρύμνας τε καὶ ἀμφʼ ἅλα ἔλσαι Ἀχαιοὺς
Il.1.410 κτεινομένους, ἵνα πάντες ἐπαύρωνται βασιλῆος,
Il.1.411 γνῷ δὲ καὶ Ἀτρεΐδης εὐρὺ κρείων Ἀγαμέμνων
Il.1.412 ἣν ἄτην ὅ τʼ ἄριστον Ἀχαιῶν οὐδὲν ἔτισεν.
Il.1.413 τὸν δʼ ἠμείβετʼ ἔπειτα Θέτις κατὰ δάκρυ χέουσα·
Il.1.414 ὤ μοι τέκνον ἐμόν, τί νύ σʼ ἔτρεφον αἰνὰ τεκοῦσα;
Il.1.415 αἴθʼ ὄφελες παρὰ νηυσὶν ἀδάκρυτος καὶ ἀπήμων
Il.1.416 ἧσθαι, ἐπεί νύ τοι αἶσα μίνυνθά περ οὔ τι μάλα δήν·
Il.1.417 νῦν δʼ ἅμα τʼ ὠκύμορος καὶ ὀϊζυρὸς περὶ πάντων
Il.1.418 ἔπλεο· τώ σε κακῇ αἴσῃ τέκον ἐν μεγάροισι.
Il.1.419 τοῦτο δέ τοι ἐρέουσα ἔπος Διὶ τερπικεραύνῳ
Il.1.420 εἶμʼ αὐτὴ πρὸς Ὄλυμπον ἀγάννιφον αἴ κε πίθηται.
Il.1.421 ἀλλὰ σὺ μὲν νῦν νηυσὶ παρήμενος ὠκυπόροισι
Il.1.422 μήνιʼ Ἀχαιοῖσιν, πολέμου δʼ ἀποπαύεο πάμπαν·
Il.1.423 Ζεὺς γὰρ ἐς Ὠκεανὸν μετʼ ἀμύμονας Αἰθιοπῆας
Il.1.424 χθιζὸς ἔβη κατὰ δαῖτα, θεοὶ δʼ ἅμα πάντες ἕποντο·
Il.1.425 δωδεκάτῃ δέ τοι αὖτις ἐλεύσεται Οὔλυμπον δέ,
Il.1.426 καὶ τότʼ ἔπειτά τοι εἶμι Διὸς ποτὶ χαλκοβατὲς δῶ,
Il.1.427 καί μιν γουνάσομαι καί μιν πείσεσθαι ὀΐω.
Il.1.428 ὣς ἄρα φωνήσασʼ ἀπεβήσετο, τὸν δὲ λίπʼ αὐτοῦ
Il.1.429 χωόμενον κατὰ θυμὸν ἐϋζώνοιο γυναικὸς
Il.1.430 τήν ῥα βίῃ ἀέκοντος ἀπηύρων· αὐτὰρ Ὀδυσσεὺς
Il.1.431 ἐς Χρύσην ἵκανεν ἄγων ἱερὴν ἑκατόμβην.
Il.1.432 οἳ δʼ ὅτε δὴ λιμένος πολυβενθέος ἐντὸς ἵκοντο
Il.1.433 ἱστία μὲν στείλαντο, θέσαν δʼ ἐν νηῒ μελαίνῃ,
Il.1.434 ἱστὸν δʼ ἱστοδόκῃ πέλασαν προτόνοισιν ὑφέντες
Il.1.435 καρπαλίμως, τὴν δʼ εἰς ὅρμον προέρεσσαν ἐρετμοῖς.
Il.1.436 ἐκ δʼ εὐνὰς ἔβαλον, κατὰ δὲ πρυμνήσιʼ ἔδησαν·
Il.1.437 ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,
Il.1.438 ἐκ δʼ ἑκατόμβην βῆσαν ἑκηβόλῳ Ἀπόλλωνι·
Il.1.439 ἐκ δὲ Χρυσηῒς νηὸς βῆ ποντοπόροιο.
Il.1.440 τὴν μὲν ἔπειτʼ ἐπὶ βωμὸν ἄγων πολύμητις Ὀδυσσεὺς
Il.1.441 πατρὶ φίλῳ ἐν χερσὶ τίθει καί μιν προσέειπεν·
Il.1.442 ὦ Χρύση, πρό μʼ ἔπεμψεν ἄναξ ἀνδρῶν Ἀγαμέμνων
Il.1.443 παῖδά τε σοὶ ἀγέμεν, Φοίβῳ θʼ ἱερὴν ἑκατόμβην
Il.1.444 ῥέξαι ὑπὲρ Δαναῶν ὄφρʼ ἱλασόμεσθα ἄνακτα,
Il.1.445 ὃς νῦν Ἀργείοισι πολύστονα κήδεʼ ἐφῆκεν.
Il.1.446 ὣς εἰπὼν ἐν χερσὶ τίθει, ὃ δὲ δέξατο χαίρων
Il.1.447 παῖδα φίλην· τοὶ δʼ ὦκα θεῷ ἱερὴν ἑκατόμβην
Il.1.448 ἑξείης ἔστησαν ἐΰδμητον περὶ βωμόν,
Il.1.449 χερνίψαντο δʼ ἔπειτα καὶ οὐλοχύτας ἀνέλοντο.
Il.1.450 τοῖσιν δὲ Χρύσης μεγάλʼ εὔχετο χεῖρας ἀνασχών·
Il.1.451 κλῦθί μευ ἀργυρότοξʼ, ὃς Χρύσην ἀμφιβέβηκας
Il.1.452 Κίλλαν τε ζαθέην Τενέδοιό τε ἶφι ἀνάσσεις·
Il.1.453 ἦ μὲν δή ποτʼ ἐμεῦ πάρος ἔκλυες εὐξαμένοιο,
Il.1.454 τίμησας μὲν ἐμέ, μέγα δʼ ἴψαο λαὸν Ἀχαιῶν·
Il.1.455 ἠδʼ ἔτι καὶ νῦν μοι τόδʼ ἐπικρήηνον ἐέλδωρ·
Il.1.456 ἤδη νῦν Δαναοῖσιν ἀεικέα λοιγὸν ἄμυνον.
Il.1.457 ὣς ἔφατʼ εὐχόμενος, τοῦ δʼ ἔκλυε Φοῖβος Ἀπόλλων.
Il.1.458 αὐτὰρ ἐπεί ῥʼ εὔξαντο καὶ οὐλοχύτας προβάλοντο,
Il.1.459 αὐέρυσαν μὲν πρῶτα καὶ ἔσφαξαν καὶ ἔδειραν,
Il.1.460 μηρούς τʼ ἐξέταμον κατά τε κνίσῃ ἐκάλυψαν
Il.1.461 δίπτυχα ποιήσαντες, ἐπʼ αὐτῶν δʼ ὠμοθέτησαν·
Il.1.462 καῖε δʼ ἐπὶ σχίζῃς ὁ γέρων, ἐπὶ δʼ αἴθοπα οἶνον
Il.1.463 λεῖβε· νέοι δὲ παρʼ αὐτὸν ἔχον πεμπώβολα χερσίν.
Il.1.464 αὐτὰρ ἐπεὶ κατὰ μῆρε κάη καὶ σπλάγχνα πάσαντο,
Il.1.465 μίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,
Il.1.466 ὤπτησάν τε περιφραδέως, ἐρύσαντό τε πάντα.
Il.1.467 αὐτὰρ ἐπεὶ παύσαντο πόνου τετύκοντό τε δαῖτα
Il.1.468 δαίνυντʼ, οὐδέ τι θυμὸς ἐδεύετο δαιτὸς ἐΐσης.
Il.1.469 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Il.1.470 κοῦροι μὲν κρητῆρας ἐπεστέψαντο ποτοῖο,
Il.1.471 νώμησαν δʼ ἄρα πᾶσιν ἐπαρξάμενοι δεπάεσσιν·
Il.1.472 οἳ δὲ πανημέριοι μολπῇ θεὸν ἱλάσκοντο
Il.1.473 καλὸν ἀείδοντες παιήονα κοῦροι Ἀχαιῶν
Il.1.474 μέλποντες ἑκάεργον· ὃ δὲ φρένα τέρπετʼ ἀκούων.
Il.1.475 ἦμος δʼ ἠέλιος κατέδυ καὶ ἐπὶ κνέφας ἦλθε,
Il.1.476 δὴ τότε κοιμήσαντο παρὰ πρυμνήσια νηός·
Il.1.477 ἦμος δʼ ἠριγένεια φάνη ῥοδοδάκτυλος Ἠώς,
Il.1.478 καὶ τότʼ ἔπειτʼ ἀνάγοντο μετὰ στρατὸν εὐρὺν Ἀχαιῶν·
Il.1.479 τοῖσιν δʼ ἴκμενον οὖρον ἵει ἑκάεργος Ἀπόλλων·
Il.1.480 οἳ δʼ ἱστὸν στήσαντʼ ἀνά θʼ ἱστία λευκὰ πέτασσαν,
Il.1.481 ἐν δʼ ἄνεμος πρῆσεν μέσον ἱστίον, ἀμφὶ δὲ κῦμα
Il.1.482 στείρῃ πορφύρεον μεγάλʼ ἴαχε νηὸς ἰούσης·
Il.1.483 ἣ δʼ ἔθεεν κατὰ κῦμα διαπρήσσουσα κέλευθον.
Il.1.484 αὐτὰρ ἐπεί ῥʼ ἵκοντο κατὰ στρατὸν εὐρὺν Ἀχαιῶν,
Il.1.485 νῆα μὲν οἵ γε μέλαιναν ἐπʼ ἠπείροιο ἔρυσσαν
Il.1.486 ὑψοῦ ἐπὶ ψαμάθοις, ὑπὸ δʼ ἕρματα μακρὰ τάνυσσαν·
Il.1.487 αὐτοὶ δʼ ἐσκίδναντο κατὰ κλισίας τε νέας τε.
Il.1.488 αὐτὰρ ὃ μήνιε νηυσὶ παρήμενος ὠκυπόροισι
Il.1.489 διογενὴς Πηλῆος υἱὸς πόδας ὠκὺς Ἀχιλλεύς·
Il.1.490 οὔτέ ποτʼ εἰς ἀγορὴν πωλέσκετο κυδιάνειραν
Il.1.491 οὔτέ ποτʼ ἐς πόλεμον, ἀλλὰ φθινύθεσκε φίλον κῆρ
Il.1.492 αὖθι μένων, ποθέεσκε δʼ ἀϋτήν τε πτόλεμόν τε.
Il.1.493 ἀλλʼ ὅτε δή ῥʼ ἐκ τοῖο δυωδεκάτη γένετʼ ἠώς,
Il.1.494 καὶ τότε δὴ πρὸς Ὄλυμπον ἴσαν θεοὶ αἰὲν ἐόντες
Il.1.495 πάντες ἅμα, Ζεὺς δʼ ἦρχε· Θέτις δʼ οὐ λήθετʼ ἐφετμέων
Il.1.496 παιδὸς ἑοῦ, ἀλλʼ ἥ γʼ ἀνεδύσετο κῦμα θαλάσσης.
Il.1.497 ἠερίη δʼ ἀνέβη μέγαν οὐρανὸν Οὔλυμπόν τε.
Il.1.498 εὗρεν δʼ εὐρύοπα Κρονίδην ἄτερ ἥμενον ἄλλων
Il.1.499 ἀκροτάτῃ κορυφῇ πολυδειράδος Οὐλύμποιο·
Il.1.500 καί ῥα πάροιθʼ αὐτοῖο καθέζετο, καὶ λάβε γούνων
Il.1.501 σκαιῇ, δεξιτερῇ δʼ ἄρʼ ὑπʼ ἀνθερεῶνος ἑλοῦσα
Il.1.502 λισσομένη προσέειπε Δία Κρονίωνα ἄνακτα·
Il.1.503 Ζεῦ πάτερ εἴ ποτε δή σε μετʼ ἀθανάτοισιν ὄνησα
Il.1.504 ἢ ἔπει ἢ ἔργῳ, τόδε μοι κρήηνον ἐέλδωρ·
Il.1.505 τίμησόν μοι υἱὸν ὃς ὠκυμορώτατος ἄλλων
Il.1.506 ἔπλετʼ· ἀτάρ μιν νῦν γε ἄναξ ἀνδρῶν Ἀγαμέμνων
Il.1.507 ἠτίμησεν· ἑλὼν γὰρ ἔχει γέρας αὐτὸς ἀπούρας.
Il.1.508 ἀλλὰ σύ πέρ μιν τῖσον Ὀλύμπιε μητίετα Ζεῦ·
Il.1.509 τόφρα δʼ ἐπὶ Τρώεσσι τίθει κράτος ὄφρʼ ἂν Ἀχαιοὶ
Il.1.510 υἱὸν ἐμὸν τίσωσιν ὀφέλλωσίν τέ ἑ τιμῇ.
Il.1.511 ὣς φάτο· τὴν δʼ οὔ τι προσέφη νεφεληγερέτα Ζεύς,
Il.1.512 ἀλλʼ ἀκέων δὴν ἧστο· Θέτις δʼ ὡς ἥψατο γούνων
Il.1.513 ὣς ἔχετʼ ἐμπεφυυῖα, καὶ εἴρετο δεύτερον αὖτις·
Il.1.514 νημερτὲς μὲν δή μοι ὑπόσχεο καὶ κατάνευσον
Il.1.515 ἢ ἀπόειπʼ, ἐπεὶ οὔ τοι ἔπι δέος, ὄφρʼ ἐῢ εἰδέω
Il.1.516 ὅσσον ἐγὼ μετὰ πᾶσιν ἀτιμοτάτη θεός εἰμι.
Il.1.517 τὴν δὲ μέγʼ ὀχθήσας προσέφη νεφεληγερέτα Ζεύς·
Il.1.518 ἦ δὴ λοίγια ἔργʼ ὅ τέ μʼ ἐχθοδοπῆσαι ἐφήσεις
Il.1.519 Ἥρῃ ὅτʼ ἄν μʼ ἐρέθῃσιν ὀνειδείοις ἐπέεσσιν·
Il.1.520 ἣ δὲ καὶ αὔτως μʼ αἰεὶ ἐν ἀθανάτοισι θεοῖσι
Il.1.521 νεικεῖ, καί τέ μέ φησι μάχῃ Τρώεσσιν ἀρήγειν.
Il.1.522 ἀλλὰ σὺ μὲν νῦν αὖτις ἀπόστιχε μή τι νοήσῃ
Il.1.523 Ἥρη· ἐμοὶ δέ κε ταῦτα μελήσεται ὄφρα τελέσσω·
Il.1.524 εἰ δʼ ἄγε τοι κεφαλῇ κατανεύσομαι ὄφρα πεποίθῃς·
Il.1.525 τοῦτο γὰρ ἐξ ἐμέθεν γε μετʼ ἀθανάτοισι μέγιστον
Il.1.526 τέκμωρ· οὐ γὰρ ἐμὸν παλινάγρετον οὐδʼ ἀπατηλὸν
Il.1.527 οὐδʼ ἀτελεύτητον ὅ τί κεν κεφαλῇ κατανεύσω.
Il.1.528 ἦ καὶ κυανέῃσιν ἐπʼ ὀφρύσι νεῦσε Κρονίων·
Il.1.529 ἀμβρόσιαι δʼ ἄρα χαῖται ἐπερρώσαντο ἄνακτος
Il.1.530 κρατὸς ἀπʼ ἀθανάτοιο· μέγαν δʼ ἐλέλιξεν Ὄλυμπον.
Il.1.531 τώ γʼ ὣς βουλεύσαντε διέτμαγεν· ἣ μὲν ἔπειτα
Il.1.532 εἰς ἅλα ἆλτο βαθεῖαν ἀπʼ αἰγλήεντος Ὀλύμπου,
Il.1.533 Ζεὺς δὲ ἑὸν πρὸς δῶμα· θεοὶ δʼ ἅμα πάντες ἀνέσταν
Il.1.534 ἐξ ἑδέων σφοῦ πατρὸς ἐναντίον· οὐδέ τις ἔτλη
Il.1.535 μεῖναι ἐπερχόμενον, ἀλλʼ ἀντίοι ἔσταν ἅπαντες.
Il.1.536 ὣς ὃ μὲν ἔνθα καθέζετʼ ἐπὶ θρόνου· οὐδέ μιν Ἥρη
Il.1.537 ἠγνοίησεν ἰδοῦσʼ ὅτι οἱ συμφράσσατο βουλὰς
Il.1.538 ἀργυρόπεζα Θέτις θυγάτηρ ἁλίοιο γέροντος.
Il.1.539 αὐτίκα κερτομίοισι Δία Κρονίωνα προσηύδα·
Il.1.540 τίς δʼ αὖ τοι δολομῆτα θεῶν συμφράσσατο βουλάς;
Il.1.541 αἰεί τοι φίλον ἐστὶν ἐμεῦ ἀπὸ νόσφιν ἐόντα
Il.1.542 κρυπτάδια φρονέοντα δικαζέμεν· οὐδέ τί πώ μοι
Il.1.543 πρόφρων τέτληκας εἰπεῖν ἔπος ὅττι νοήσῃς.
Il.1.544 τὴν δʼ ἠμείβετʼ ἔπειτα πατὴρ ἀνδρῶν τε θεῶν τε·
Il.1.545 Ἥρη μὴ δὴ πάντας ἐμοὺς ἐπιέλπεο μύθους
Il.1.546 εἰδήσειν· χαλεποί τοι ἔσοντʼ ἀλόχῳ περ ἐούσῃ·
Il.1.547 ἀλλʼ ὃν μέν κʼ ἐπιεικὲς ἀκουέμεν οὔ τις ἔπειτα
Il.1.548 οὔτε θεῶν πρότερος τὸν εἴσεται οὔτʼ ἀνθρώπων·
Il.1.549 ὃν δέ κʼ ἐγὼν ἀπάνευθε θεῶν ἐθέλωμι νοῆσαι
Il.1.550 μή τι σὺ ταῦτα ἕκαστα διείρεο μηδὲ μετάλλα.
Il.1.551 τὸν δʼ ἠμείβετʼ ἔπειτα βοῶπις πότνια Ἥρη·
Il.1.552 αἰνότατε Κρονίδη ποῖον τὸν μῦθον ἔειπες;
Il.1.553 καὶ λίην σε πάρος γʼ οὔτʼ εἴρομαι οὔτε μεταλλῶ,
Il.1.554 ἀλλὰ μάλʼ εὔκηλος τὰ φράζεαι ἅσσʼ ἐθέλῃσθα.
Il.1.555 νῦν δʼ αἰνῶς δείδοικα κατὰ φρένα μή σε παρείπῃ
Il.1.556 ἀργυρόπεζα Θέτις θυγάτηρ ἁλίοιο γέροντος·
Il.1.557 ἠερίη γὰρ σοί γε παρέζετο καὶ λάβε γούνων·
Il.1.558 τῇ σʼ ὀΐω κατανεῦσαι ἐτήτυμον ὡς Ἀχιλῆα
Il.1.559 τιμήσῃς, ὀλέσῃς δὲ πολέας ἐπὶ νηυσὶν Ἀχαιῶν.
Il.1.560 τὴν δʼ ἀπαμειβόμενος προσέφη νεφεληγερέτα Ζεύς·
Il.1.561 δαιμονίη αἰεὶ μὲν ὀΐεαι οὐδέ σε λήθω·
Il.1.562 πρῆξαι δʼ ἔμπης οὔ τι δυνήσεαι, ἀλλʼ ἀπὸ θυμοῦ
Il.1.563 μᾶλλον ἐμοὶ ἔσεαι· τὸ δέ τοι καὶ ῥίγιον ἔσται.
Il.1.564 εἰ δʼ οὕτω τοῦτʼ ἐστὶν ἐμοὶ μέλλει φίλον εἶναι·
Il.1.565 ἀλλʼ ἀκέουσα κάθησο, ἐμῷ δʼ ἐπιπείθεο μύθῳ,
Il.1.566 μή νύ τοι οὐ χραίσμωσιν ὅσοι θεοί εἰσʼ ἐν Ὀλύμπῳ
Il.1.567 ἆσσον ἰόνθʼ, ὅτε κέν τοι ἀάπτους χεῖρας ἐφείω.
Il.1.568 ὣς ἔφατʼ ἔδεισεν δὲ βοῶπις πότνια Ἥρη,
Il.1.569 καί ῥʼ ἀκέουσα καθῆστο ἐπιγνάμψασα φίλον κῆρ·
Il.1.570 ὄχθησαν δʼ ἀνὰ δῶμα Διὸς θεοὶ Οὐρανίωνες·
Il.1.571 τοῖσιν δʼ Ἥφαιστος κλυτοτέχνης ἦρχʼ ἀγορεύειν
Il.1.572 μητρὶ φίλῃ ἐπίηρα φέρων λευκωλένῳ Ἥρῃ·
Il.1.573 ἦ δὴ λοίγια ἔργα τάδʼ ἔσσεται οὐδʼ ἔτʼ ἀνεκτά,
Il.1.574 εἰ δὴ σφὼ ἕνεκα θνητῶν ἐριδαίνετον ὧδε,
Il.1.575 ἐν δὲ θεοῖσι κολῳὸν ἐλαύνετον· οὐδέ τι δαιτὸς
Il.1.576 ἐσθλῆς ἔσσεται ἦδος, ἐπεὶ τὰ χερείονα νικᾷ.
Il.1.577 μητρὶ δʼ ἐγὼ παράφημι καὶ αὐτῇ περ νοεούσῃ
Il.1.578 πατρὶ φίλῳ ἐπίηρα φέρειν Διί, ὄφρα μὴ αὖτε
Il.1.579 νεικείῃσι πατήρ, σὺν δʼ ἡμῖν δαῖτα ταράξῃ.
Il.1.580 εἴ περ γάρ κʼ ἐθέλῃσιν Ὀλύμπιος ἀστεροπητὴς
Il.1.581 ἐξ ἑδέων στυφελίξαι· ὃ γὰρ πολὺ φέρτατός ἐστιν.
Il.1.582 ἀλλὰ σὺ τὸν ἐπέεσσι καθάπτεσθαι μαλακοῖσιν·
Il.1.583 αὐτίκʼ ἔπειθʼ ἵλαος Ὀλύμπιος ἔσσεται ἡμῖν.
Il.1.584 ὣς ἄρʼ ἔφη καὶ ἀναΐξας δέπας ἀμφικύπελλον
Il.1.585 μητρὶ φίλῃ ἐν χειρὶ τίθει καί μιν προσέειπε·
Il.1.586 τέτλαθι μῆτερ ἐμή, καὶ ἀνάσχεο κηδομένη περ,
Il.1.587 μή σε φίλην περ ἐοῦσαν ἐν ὀφθαλμοῖσιν ἴδωμαι
Il.1.588 θεινομένην, τότε δʼ οὔ τι δυνήσομαι ἀχνύμενός περ
Il.1.589 χραισμεῖν· ἀργαλέος γὰρ Ὀλύμπιος ἀντιφέρεσθαι·
Il.1.590 ἤδη γάρ με καὶ ἄλλοτʼ ἀλεξέμεναι μεμαῶτα
Il.1.591 ῥῖψε ποδὸς τεταγὼν ἀπὸ βηλοῦ θεσπεσίοιο,
Il.1.592 πᾶν δʼ ἦμαρ φερόμην, ἅμα δʼ ἠελίῳ καταδύντι
Il.1.593 κάππεσον ἐν Λήμνῳ, ὀλίγος δʼ ἔτι θυμὸς ἐνῆεν·
Il.1.594 ἔνθά με Σίντιες ἄνδρες ἄφαρ κομίσαντο πεσόντα.
Il.1.595 ὣς φάτο, μείδησεν δὲ θεὰ λευκώλενος Ἥρη,
Il.1.596 μειδήσασα δὲ παιδὸς ἐδέξατο χειρὶ κύπελλον·
Il.1.597 αὐτὰρ ὃ τοῖς ἄλλοισι θεοῖς ἐνδέξια πᾶσιν
Il.1.598 οἰνοχόει γλυκὺ νέκταρ ἀπὸ κρητῆρος ἀφύσσων·
Il.1.599 ἄσβεστος δʼ ἄρʼ ἐνῶρτο γέλως μακάρεσσι θεοῖσιν
Il.1.600 ὡς ἴδον Ἥφαιστον διὰ δώματα ποιπνύοντα.
Il.1.601 ὣς τότε μὲν πρόπαν ἦμαρ ἐς ἠέλιον καταδύντα
Il.1.602 δαίνυντʼ, οὐδέ τι θυμὸς ἐδεύετο δαιτὸς ἐΐσης,
Il.1.603 οὐ μὲν φόρμιγγος περικαλλέος ἣν ἔχʼ Ἀπόλλων,
Il.1.604 Μουσάων θʼ αἳ ἄειδον ἀμειβόμεναι ὀπὶ καλῇ.
Il.1.605 αὐτὰρ ἐπεὶ κατέδυ λαμπρὸν φάος ἠελίοιο,
Il.1.606 οἳ μὲν κακκείοντες ἔβαν οἶκον δὲ ἕκαστος,
Il.1.607 ἧχι ἑκάστῳ δῶμα περικλυτὸς ἀμφιγυήεις
Il.1.608 Ἥφαιστος ποίησεν ἰδυίῃσι πραπίδεσσι·
Il.1.609 Ζεὺς δὲ πρὸς ὃν λέχος ἤϊʼ Ὀλύμπιος ἀστεροπητής,
Il.1.610 ἔνθα πάρος κοιμᾶθʼ ὅτε μιν γλυκὺς ὕπνος ἱκάνοι·
Il.1.611 ἔνθα καθεῦδʼ ἀναβάς, παρὰ δὲ χρυσόθρονος Ἥρη.
Il.2.1 ἄλλοι μέν ῥα θεοί τε καὶ ἀνέρες ἱπποκορυσταὶ
Il.2.2 εὗδον παννύχιοι, Δία δʼ οὐκ ἔχε νήδυμος ὕπνος,
Il.2.3 ἀλλʼ ὅ γε μερμήριζε κατὰ φρένα ὡς Ἀχιλῆα
Il.2.4 τιμήσῃ, ὀλέσῃ δὲ πολέας ἐπὶ νηυσὶν Ἀχαιῶν.
Il.2.5 ἥδε δέ οἱ κατὰ θυμὸν ἀρίστη φαίνετο βουλή,
Il.2.6 πέμψαι ἐπʼ Ἀτρεΐδῃ Ἀγαμέμνονι οὖλον ὄνειρον·
Il.2.7 καί μιν φωνήσας ἔπεα πτερόεντα προσηύδα·
Il.2.8 βάσκʼ ἴθι οὖλε ὄνειρε θοὰς ἐπὶ νῆας Ἀχαιῶν·
Il.2.9 ἐλθὼν ἐς κλισίην Ἀγαμέμνονος Ἀτρεΐδαο
Il.2.10 πάντα μάλʼ ἀτρεκέως ἀγορευέμεν ὡς ἐπιτέλλω·
Il.2.11 θωρῆξαί ἑ κέλευε κάρη κομόωντας Ἀχαιοὺς
Il.2.12 πανσυδίῃ· νῦν γάρ κεν ἕλοι πόλιν εὐρυάγυιαν
Il.2.13 Τρώων· οὐ γὰρ ἔτʼ ἀμφὶς Ὀλύμπια δώματʼ ἔχοντες
Il.2.14 ἀθάνατοι φράζονται· ἐπέγναμψεν γὰρ ἅπαντας
Il.2.15 Ἥρη λισσομένη, Τρώεσσι δὲ κήδεʼ ἐφῆπται.
Il.2.16 ὣς φάτο, βῆ δʼ ἄρʼ ὄνειρος ἐπεὶ τὸν μῦθον ἄκουσε·
Il.2.17 καρπαλίμως δʼ ἵκανε θοὰς ἐπὶ νῆας Ἀχαιῶν,
Il.2.18 βῆ δʼ ἄρʼ ἐπʼ Ἀτρεΐδην Ἀγαμέμνονα· τὸν δὲ κίχανεν
Il.2.19 εὕδοντʼ ἐν κλισίῃ, περὶ δʼ ἀμβρόσιος κέχυθʼ ὕπνος.
Il.2.20 στῆ δʼ ἄρʼ ὑπὲρ κεφαλῆς Νηληΐῳ υἷι ἐοικώς
Il.2.21 Νέστορι, τόν ῥα μάλιστα γερόντων τῖʼ Ἀγαμέμνων·
Il.2.22 τῷ μιν ἐεισάμενος προσεφώνεε θεῖος ὄνειρος·
Il.2.23 εὕδεις Ἀτρέος υἱὲ δαΐφρονος ἱπποδάμοιο·
Il.2.24 οὐ χρὴ παννύχιον εὕδειν βουληφόρον ἄνδρα
Il.2.25 ᾧ λαοί τʼ ἐπιτετράφαται καὶ τόσσα μέμηλε·
Il.2.26 νῦν δʼ ἐμέθεν ξύνες ὦκα· Διὸς δέ τοι ἄγγελός εἰμι,
Il.2.27 ὃς σεῦ ἄνευθεν ἐὼν μέγα κήδεται ἠδʼ ἐλεαίρει.
Il.2.28 θωρῆξαί σε κέλευσε κάρη κομόωντας Ἀχαιοὺς
Il.2.29 πανσυδίῃ· νῦν γάρ κεν ἕλοις πόλιν εὐρυάγυιαν
Il.2.30 Τρώων· οὐ γὰρ ἔτʼ ἀμφὶς Ὀλύμπια δώματʼ ἔχοντες
Il.2.31 ἀθάνατοι φράζονται· ἐπέγναμψεν γὰρ ἅπαντας
Il.2.32 Ἥρη λισσομένη, Τρώεσσι δὲ κήδεʼ ἐφῆπται
Il.2.33 ἐκ Διός· ἀλλὰ σὺ σῇσιν ἔχε φρεσί, μηδέ σε λήθη
Il.2.34 αἱρείτω εὖτʼ ἄν σε μελίφρων ὕπνος ἀνήῃ.
Il.2.35 ὣς ἄρα φωνήσας ἀπεβήσετο, τὸν δὲ λίπʼ αὐτοῦ
Il.2.36 τὰ φρονέοντʼ ἀνὰ θυμὸν ἅ ῥʼ οὐ τελέεσθαι ἔμελλον·
Il.2.37 φῆ γὰρ ὅ γʼ αἱρήσειν Πριάμου πόλιν ἤματι κείνῳ
Il.2.38 νήπιος, οὐδὲ τὰ ᾔδη ἅ ῥα Ζεὺς μήδετο ἔργα·
Il.2.39 θήσειν γὰρ ἔτʼ ἔμελλεν ἐπʼ ἄλγεά τε στοναχάς τε
Il.2.40 Τρωσί τε καὶ Δαναοῖσι διὰ κρατερὰς ὑσμίνας.
Il.2.41 ἔγρετο δʼ ἐξ ὕπνου, θείη δέ μιν ἀμφέχυτʼ ὀμφή·
Il.2.42 ἕζετο δʼ ὀρθωθείς, μαλακὸν δʼ ἔνδυνε χιτῶνα
Il.2.43 καλὸν νηγάτεον, περὶ δὲ μέγα βάλλετο φᾶρος·
Il.2.44 ποσσὶ δʼ ὑπὸ λιπαροῖσιν ἐδήσατο καλὰ πέδιλα,
Il.2.45 ἀμφὶ δʼ ἄρʼ ὤμοισιν βάλετο ξίφος ἀργυρόηλον·
Il.2.46 εἵλετο δὲ σκῆπτρον πατρώϊον ἄφθιτον αἰεὶ
Il.2.47 σὺν τῷ ἔβη κατὰ νῆας Ἀχαιῶν χαλκοχιτώνων·
Il.2.48 ἠὼς μέν ῥα θεὰ προσεβήσετο μακρὸν Ὄλυμπον
Il.2.49 Ζηνὶ φόως ἐρέουσα καὶ ἄλλοις ἀθανάτοισιν·
Il.2.50 αὐτὰρ ὃ κηρύκεσσι λιγυφθόγγοισι κέλευσε
Il.2.51 κηρύσσειν ἀγορὴν δὲ κάρη κομόωντας Ἀχαιούς·
Il.2.52 οἳ μὲν ἐκήρυσσον, τοὶ δʼ ἠγείροντο μάλʼ ὦκα·
Il.2.53 βουλὴν δὲ πρῶτον μεγαθύμων ἷζε γερόντων
Il.2.54 Νεστορέῃ παρὰ νηῒ Πυλοιγενέος βασιλῆος·
Il.2.55 τοὺς ὅ γε συγκαλέσας πυκινὴν ἀρτύνετο βουλήν·
Il.2.56 κλῦτε φίλοι· θεῖός μοι ἐνύπνιον ἦλθεν ὄνειρος
Il.2.57 ἀμβροσίην διὰ νύκτα· μάλιστα δὲ Νέστορι δίῳ
Il.2.58 εἶδός τε μέγεθός τε φυήν τʼ ἄγχιστα ἐῴκει·
Il.2.59 στῆ δʼ ἄρʼ ὑπὲρ κεφαλῆς καί με πρὸς μῦθον ἔειπεν·
Il.2.60 εὕδεις Ἀτρέος υἱὲ δαΐφρονος ἱπποδάμοιο·
Il.2.61 οὐ χρὴ παννύχιον εὕδειν βουληφόρον ἄνδρα,
Il.2.62 ᾧ λαοί τʼ ἐπιτετράφαται καὶ τόσσα μέμηλε·
Il.2.63 νῦν δʼ ἐμέθεν ξύνες ὦκα· Διὸς δέ τοι ἄγγελός εἰμι,
Il.2.64 ὃς σεῦ ἄνευθεν ἐὼν μέγα κήδεται ἠδʼ ἐλεαίρει·
Il.2.65 θωρῆξαί σε κέλευσε κάρη κομόωντας Ἀχαιοὺς
Il.2.66 πανσυδίῃ· νῦν γάρ κεν ἕλοις πόλιν εὐρυάγυιαν
Il.2.67 Τρώων· οὐ γὰρ ἔτʼ ἀμφὶς Ὀλύμπια δώματʼ ἔχοντες
Il.2.68 ἀθάνατοι φράζονται· ἐπέγναμψεν γὰρ ἅπαντας
Il.2.69 Ἥρη λισσομένη, Τρώεσσι δὲ κήδεʼ ἐφῆπται
Il.2.70 ἐκ Διός· ἀλλὰ σὺ σῇσιν ἔχε φρεσίν· ὣς ὃ μὲν εἰπὼν
Il.2.71 ᾤχετʼ ἀποπτάμενος, ἐμὲ δὲ γλυκὺς ὕπνος ἀνῆκεν.
Il.2.72 ἀλλʼ ἄγετʼ αἴ κέν πως θωρήξομεν υἷας Ἀχαιῶν·
Il.2.73 πρῶτα δʼ ἐγὼν ἔπεσιν πειρήσομαι, ἣ θέμις ἐστί,
Il.2.74 καὶ φεύγειν σὺν νηυσὶ πολυκλήϊσι κελεύσω·
Il.2.75 ὑμεῖς δʼ ἄλλοθεν ἄλλος ἐρητύειν ἐπέεσσιν.
Il.2.76 ἤτοι ὅ γʼ ὣς εἰπὼν κατʼ ἄρʼ ἕζετο, τοῖσι δʼ ἀνέστη
Il.2.77 Νέστωρ, ὅς ῥα Πύλοιο ἄναξ ἦν ἠμαθόεντος,
Il.2.78 ὅ σφιν ἐὺ φρονέων ἀγορήσατο καὶ μετέειπεν·
Il.2.79 ὦ φίλοι Ἀργείων ἡγήτορες ἠδὲ μέδοντες
Il.2.80 εἰ μέν τις τὸν ὄνειρον Ἀχαιῶν ἄλλος ἔνισπε
Il.2.81 ψεῦδός κεν φαῖμεν καὶ νοσφιζοίμεθα μᾶλλον·
Il.2.82 νῦν δʼ ἴδεν ὃς μέγʼ ἄριστος Ἀχαιῶν εὔχεται εἶναι·
Il.2.83 ἀλλʼ ἄγετʼ αἴ κέν πως θωρήξομεν υἷας Ἀχαιῶν.
Il.2.84 ὣς ἄρα φωνήσας βουλῆς ἐξῆρχε νέεσθαι,
Il.2.85 οἳ δʼ ἐπανέστησαν πείθοντό τε ποιμένι λαῶν
Il.2.86 σκηπτοῦχοι βασιλῆες· ἐπεσσεύοντο δὲ λαοί.
Il.2.87 ἠΰτε ἔθνεα εἶσι μελισσάων ἁδινάων
Il.2.88 πέτρης ἐκ γλαφυρῆς αἰεὶ νέον ἐρχομενάων,
Il.2.89 βοτρυδὸν δὲ πέτονται ἐπʼ ἄνθεσιν εἰαρινοῖσιν·
Il.2.90 αἳ μέν τʼ ἔνθα ἅλις πεποτήαται, αἳ δέ τε ἔνθα·
Il.2.91 ὣς τῶν ἔθνεα πολλὰ νεῶν ἄπο καὶ κλισιάων
Il.2.92 ἠϊόνος προπάροιθε βαθείης ἐστιχόωντο
Il.2.93 ἰλαδὸν εἰς ἀγορήν· μετὰ δέ σφισιν ὄσσα δεδήει
Il.2.94 ὀτρύνουσʼ ἰέναι Διὸς ἄγγελος· οἳ δʼ ἀγέροντο.
Il.2.95 τετρήχει δʼ ἀγορή, ὑπὸ δὲ στεναχίζετο γαῖα
Il.2.96 λαῶν ἱζόντων, ὅμαδος δʼ ἦν· ἐννέα δέ σφεας
Il.2.97 κήρυκες βοόωντες ἐρήτυον, εἴ ποτʼ ἀϋτῆς
Il.2.98 σχοίατʼ, ἀκούσειαν δὲ διοτρεφέων βασιλήων.
Il.2.99 σπουδῇ δʼ ἕζετο λαός, ἐρήτυθεν δὲ καθʼ ἕδρας
Il.2.100 παυσάμενοι κλαγγῆς· ἀνὰ δὲ κρείων Ἀγαμέμνων
Il.2.101 ἔστη σκῆπτρον ἔχων τὸ μὲν Ἥφαιστος κάμε τεύχων.
Il.2.102 Ἥφαιστος μὲν δῶκε Διὶ Κρονίωνι ἄνακτι,
Il.2.103 αὐτὰρ ἄρα Ζεὺς δῶκε διακτόρῳ ἀργεϊφόντῃ·
Il.2.104 Ἑρμείας δὲ ἄναξ δῶκεν Πέλοπι πληξίππῳ,
Il.2.105 αὐτὰρ ὃ αὖτε Πέλοψ δῶκʼ Ἀτρέϊ ποιμένι λαῶν,
Il.2.106 Ἀτρεὺς δὲ θνῄσκων ἔλιπεν πολύαρνι Θυέστῃ,
Il.2.107 αὐτὰρ ὃ αὖτε Θυέστʼ Ἀγαμέμνονι λεῖπε φορῆναι,
Il.2.108 πολλῇσιν νήσοισι καὶ Ἄργεϊ παντὶ ἀνάσσειν.
Il.2.109 τῷ ὅ γʼ ἐρεισάμενος ἔπεʼ Ἀργείοισι μετηύδα·
Il.2.110 ὦ φίλοι ἥρωες Δαναοὶ θεράποντες Ἄρηος
Il.2.111 Ζεύς με μέγα Κρονίδης ἄτῃ ἐνέδησε βαρείῃ,
Il.2.112 σχέτλιος, ὃς πρὶν μέν μοι ὑπέσχετο καὶ κατένευσεν
Il.2.113 Ἴλιον ἐκπέρσαντʼ εὐτείχεον ἀπονέεσθαι,
Il.2.114 νῦν δὲ κακὴν ἀπάτην βουλεύσατο, καί με κελεύει
Il.2.115 δυσκλέα Ἄργος ἱκέσθαι, ἐπεὶ πολὺν ὤλεσα λαόν.
Il.2.116 οὕτω που Διὶ μέλλει ὑπερμενέϊ φίλον εἶναι,
Il.2.117 ὃς δὴ πολλάων πολίων κατέλυσε κάρηνα
Il.2.118 ἠδʼ ἔτι καὶ λύσει· τοῦ γὰρ κράτος ἐστὶ μέγιστον.
Il.2.119 αἰσχρὸν γὰρ τόδε γʼ ἐστὶ καὶ ἐσσομένοισι πυθέσθαι
Il.2.120 μὰψ οὕτω τοιόνδε τοσόνδε τε λαὸν Ἀχαιῶν
Il.2.121 ἄπρηκτον πόλεμον πολεμίζειν ἠδὲ μάχεσθαι
Il.2.122 ἀνδράσι παυροτέροισι, τέλος δʼ οὔ πώ τι πέφανται·
Il.2.123 εἴ περ γάρ κʼ ἐθέλοιμεν Ἀχαιοί τε Τρῶές τε
Il.2.124 ὅρκια πιστὰ ταμόντες ἀριθμηθήμεναι ἄμφω,
Il.2.125 Τρῶας μὲν λέξασθαι ἐφέστιοι ὅσσοι ἔασιν,
Il.2.126 ἡμεῖς δʼ ἐς δεκάδας διακοσμηθεῖμεν Ἀχαιοί,
Il.2.127 Τρώων δʼ ἄνδρα ἕκαστοι ἑλοίμεθα οἰνοχοεύειν,
Il.2.128 πολλαί κεν δεκάδες δευοίατο οἰνοχόοιο.
Il.2.129 τόσσον ἐγώ φημι πλέας ἔμμεναι υἷας Ἀχαιῶν
Il.2.130 Τρώων, οἳ ναίουσι κατὰ πτόλιν· ἀλλʼ ἐπίκουροι
Il.2.131 πολλέων ἐκ πολίων ἐγχέσπαλοι ἄνδρες ἔασιν,
Il.2.132 οἵ με μέγα πλάζουσι καὶ οὐκ εἰῶσʼ ἐθέλοντα
Il.2.133 Ἰλίου ἐκπέρσαι εὖ ναιόμενον πτολίεθρον.
Il.2.134 ἐννέα δὴ βεβάασι Διὸς μεγάλου ἐνιαυτοί,
Il.2.135 καὶ δὴ δοῦρα σέσηπε νεῶν καὶ σπάρτα λέλυνται·
Il.2.136 αἳ δέ που ἡμέτεραί τʼ ἄλοχοι καὶ νήπια τέκνα
Il.2.137 εἵατʼ ἐνὶ μεγάροις ποτιδέγμεναι· ἄμμι δὲ ἔργον
Il.2.138 αὔτως ἀκράαντον οὗ εἵνεκα δεῦρʼ ἱκόμεσθα.
Il.2.139 ἀλλʼ ἄγεθʼ ὡς ἂν ἐγὼ εἴπω πειθώμεθα πάντες·
Il.2.140 φεύγωμεν σὺν νηυσὶ φίλην ἐς πατρίδα γαῖαν·
Il.2.141 οὐ γὰρ ἔτι Τροίην αἱρήσομεν εὐρυάγυιαν.
Il.2.142 ὣς φάτο, τοῖσι δὲ θυμὸν ἐνὶ στήθεσσιν ὄρινε
Il.2.143 πᾶσι μετὰ πληθὺν ὅσοι οὐ βουλῆς ἐπάκουσαν·
Il.2.144 κινήθη δʼ ἀγορὴ φὴ κύματα μακρὰ θαλάσσης
Il.2.145 πόντου Ἰκαρίοιο, τὰ μέν τʼ Εὖρός τε Νότος τε
Il.2.146 ὤρορʼ ἐπαΐξας πατρὸς Διὸς ἐκ νεφελάων.
Il.2.147 ὡς δʼ ὅτε κινήσῃ Ζέφυρος βαθὺ λήϊον ἐλθὼν
Il.2.148 λάβρος ἐπαιγίζων, ἐπί τʼ ἠμύει ἀσταχύεσσιν,
Il.2.149 ὣς τῶν πᾶσʼ ἀγορὴ κινήθη· τοὶ δʼ ἀλαλητῷ
Il.2.150 νῆας ἔπʼ ἐσσεύοντο, ποδῶν δʼ ὑπένερθε κονίη
Il.2.151 ἵστατʼ ἀειρομένη· τοὶ δʼ ἀλλήλοισι κέλευον
Il.2.152 ἅπτεσθαι νηῶν ἠδʼ ἑλκέμεν εἰς ἅλα δῖαν,
Il.2.153 οὐρούς τʼ ἐξεκάθαιρον· ἀϋτὴ δʼ οὐρανὸν ἷκεν
Il.2.154 οἴκαδε ἱεμένων· ὑπὸ δʼ ᾕρεον ἕρματα νηῶν.
Il.2.155 ἔνθά κεν Ἀργείοισιν ὑπέρμορα νόστος ἐτύχθη
Il.2.156 εἰ μὴ Ἀθηναίην Ἥρη πρὸς μῦθον ἔειπεν·
Il.2.157 ὢ πόποι αἰγιόχοιο Διὸς τέκος Ἀτρυτώνη,
Il.2.158 οὕτω δὴ οἶκον δὲ φίλην ἐς πατρίδα γαῖαν
Il.2.159 Ἀργεῖοι φεύξονται ἐπʼ εὐρέα νῶτα θαλάσσης,
Il.2.160 κὰδ δέ κεν εὐχωλὴν Πριάμῳ καὶ Τρωσὶ λίποιεν
Il.2.161 Ἀργείην Ἑλένην, ἧς εἵνεκα πολλοὶ Ἀχαιῶν
Il.2.162 ἐν Τροίῃ ἀπόλοντο φίλης ἀπὸ πατρίδος αἴης·
Il.2.163 ἀλλʼ ἴθι νῦν κατὰ λαὸν Ἀχαιῶν χαλκοχιτώνων·
Il.2.164 σοῖς ἀγανοῖς ἐπέεσσιν ἐρήτυε φῶτα ἕκαστον,
Il.2.165 μηδὲ ἔα νῆας ἅλα δʼ ἑλκέμεν ἀμφιελίσσας.
Il.2.166 ὣς ἔφατʼ, οὐδʼ ἀπίθησε θεὰ γλαυκῶπις Ἀθήνη,
Il.2.167 βῆ δὲ κατʼ Οὐλύμποιο καρήνων ἀΐξασα·
Il.2.168 καρπαλίμως δʼ ἵκανε θοὰς ἐπὶ νῆας Ἀχαιῶν.
Il.2.169 εὗρεν ἔπειτʼ Ὀδυσῆα Διὶ μῆτιν ἀτάλαντον
Il.2.170 ἑσταότʼ· οὐδʼ ὅ γε νηὸς ἐϋσσέλμοιο μελαίνης
Il.2.171 ἅπτετʼ, ἐπεί μιν ἄχος κραδίην καὶ θυμὸν ἵκανεν·
Il.2.172 ἀγχοῦ δʼ ἱσταμένη προσέφη γλαυκῶπις Ἀθήνη·
Il.2.173 διογενὲς Λαερτιάδη πολυμήχανʼ Ὀδυσσεῦ,
Il.2.174 οὕτω δὴ οἶκον δὲ φίλην ἐς πατρίδα γαῖαν
Il.2.175 φεύξεσθʼ ἐν νήεσσι πολυκλήϊσι πεσόντες,
Il.2.176 κὰδ δέ κεν εὐχωλὴν Πριάμῳ καὶ Τρωσὶ λίποιτε
Il.2.177 Ἀργείην Ἑλένην, ἧς εἵνεκα πολλοὶ Ἀχαιῶν
Il.2.178 ἐν Τροίῃ ἀπόλοντο φίλης ἀπὸ πατρίδος αἴης;
Il.2.179 ἀλλʼ ἴθι νῦν κατὰ λαὸν Ἀχαιῶν, μηδʼ ἔτʼ ἐρώει,
Il.2.180 σοῖς δʼ ἀγανοῖς ἐπέεσσιν ἐρήτυε φῶτα ἕκαστον,
Il.2.181 μηδὲ ἔα νῆας ἅλα δʼ ἑλκέμεν ἀμφιελίσσας.
Il.2.182 ὣς φάθʼ, ὃ δὲ ξυνέηκε θεᾶς ὄπα φωνησάσης,
Il.2.183 βῆ δὲ θέειν, ἀπὸ δὲ χλαῖναν βάλε· τὴν δὲ κόμισσε
Il.2.184 κῆρυξ Εὐρυβάτης Ἰθακήσιος ὅς οἱ ὀπήδει·
Il.2.185 αὐτὸς δʼ Ἀτρεΐδεω Ἀγαμέμνονος ἀντίος ἐλθὼν
Il.2.186 δέξατό οἱ σκῆπτρον πατρώϊον ἄφθιτον αἰεί·
Il.2.187 σὺν τῷ ἔβη κατὰ νῆας Ἀχαιῶν χαλκοχιτώνων.
Il.2.188 ὅν τινα μὲν βασιλῆα καὶ ἔξοχον ἄνδρα κιχείη
Il.2.189 τὸν δʼ ἀγανοῖς ἐπέεσσιν ἐρητύσασκε παραστάς·
Il.2.190 δαιμόνιʼ οὔ σε ἔοικε κακὸν ὣς δειδίσσεσθαι,
Il.2.191 ἀλλʼ αὐτός τε κάθησο καὶ ἄλλους ἵδρυε λαούς·
Il.2.192 οὐ γάρ πω σάφα οἶσθʼ οἷος νόος Ἀτρεΐωνος·
Il.2.193 νῦν μὲν πειρᾶται, τάχα δʼ ἴψεται υἷας Ἀχαιῶν.
Il.2.194 ἐν βουλῇ δʼ οὐ πάντες ἀκούσαμεν οἷον ἔειπε.
Il.2.195 μή τι χολωσάμενος ῥέξῃ κακὸν υἷας Ἀχαιῶν·
Il.2.196 θυμὸς δὲ μέγας ἐστὶ διοτρεφέων βασιλήων,
Il.2.197 τιμὴ δʼ ἐκ Διός ἐστι, φιλεῖ δέ ἑ μητίετα Ζεύς.
Il.2.198 ὃν δʼ αὖ δήμου τʼ ἄνδρα ἴδοι βοόωντά τʼ ἐφεύροι,
Il.2.199 τὸν σκήπτρῳ ἐλάσασκεν ὁμοκλήσασκέ τε μύθῳ·
Il.2.200 δαιμόνιʼ ἀτρέμας ἧσο καὶ ἄλλων μῦθον ἄκουε,
Il.2.201 οἳ σέο φέρτεροί εἰσι, σὺ δʼ ἀπτόλεμος καὶ ἄναλκις
Il.2.202 οὔτέ ποτʼ ἐν πολέμῳ ἐναρίθμιος οὔτʼ ἐνὶ βουλῇ·
Il.2.203 οὐ μέν πως πάντες βασιλεύσομεν ἐνθάδʼ Ἀχαιοί·
Il.2.204 οὐκ ἀγαθὸν πολυκοιρανίη· εἷς κοίρανος ἔστω,
Il.2.205 εἷς βασιλεύς, ᾧ δῶκε Κρόνου πάϊς ἀγκυλομήτεω
Il.2.206 σκῆπτρόν τʼ ἠδὲ θέμιστας, ἵνά σφισι βουλεύῃσι.
Il.2.207 ὣς ὅ γε κοιρανέων δίεπε στρατόν· οἳ δʼ ἀγορὴν δὲ
Il.2.208 αὖτις ἐπεσσεύοντο νεῶν ἄπο καὶ κλισιάων
Il.2.209 ἠχῇ, ὡς ὅτε κῦμα πολυφλοίσβοιο θαλάσσης
Il.2.210 αἰγιαλῷ μεγάλῳ βρέμεται, σμαραγεῖ δέ τε πόντος.
Il.2.211 ἄλλοι μέν ῥʼ ἕζοντο, ἐρήτυθεν δὲ καθʼ ἕδρας·
Il.2.212 Θερσίτης δʼ ἔτι μοῦνος ἀμετροεπὴς ἐκολῴα,
Il.2.213 ὃς ἔπεα φρεσὶν ᾗσιν ἄκοσμά τε πολλά τε ᾔδη
Il.2.214 μάψ, ἀτὰρ οὐ κατὰ κόσμον, ἐριζέμεναι βασιλεῦσιν,
Il.2.215 ἀλλʼ ὅ τι οἱ εἴσαιτο γελοίϊον Ἀργείοισιν
Il.2.216 ἔμμεναι· αἴσχιστος δὲ ἀνὴρ ὑπὸ Ἴλιον ἦλθε·
Il.2.217 φολκὸς ἔην, χωλὸς δʼ ἕτερον πόδα· τὼ δέ οἱ ὤμω
Il.2.218 κυρτὼ ἐπὶ στῆθος συνοχωκότε· αὐτὰρ ὕπερθε
Il.2.219 φοξὸς ἔην κεφαλήν, ψεδνὴ δʼ ἐπενήνοθε λάχνη.
Il.2.220 ἔχθιστος δʼ Ἀχιλῆϊ μάλιστʼ ἦν ἠδʼ Ὀδυσῆϊ·
Il.2.221 τὼ γὰρ νεικείεσκε· τότʼ αὖτʼ Ἀγαμέμνονι δίῳ
Il.2.222 ὀξέα κεκλήγων λέγʼ ὀνείδεα· τῷ δʼ ἄρʼ Ἀχαιοὶ
Il.2.223 ἐκπάγλως κοτέοντο νεμέσσηθέν τʼ ἐνὶ θυμῷ.
Il.2.224 αὐτὰρ ὃ μακρὰ βοῶν Ἀγαμέμνονα νείκεε μύθῳ·
Il.2.225 Ἀτρεΐδη τέο δʼ αὖτʼ ἐπιμέμφεαι ἠδὲ χατίζεις;
Il.2.226 πλεῖαί τοι χαλκοῦ κλισίαι, πολλαὶ δὲ γυναῖκες
Il.2.227 εἰσὶν ἐνὶ κλισίῃς ἐξαίρετοι, ἅς τοι Ἀχαιοὶ
Il.2.228 πρωτίστῳ δίδομεν εὖτʼ ἂν πτολίεθρον ἕλωμεν.
Il.2.229 ἦ ἔτι καὶ χρυσοῦ ἐπιδεύεαι, ὅν κέ τις οἴσει
Il.2.230 Τρώων ἱπποδάμων ἐξ Ἰλίου υἷος ἄποινα,
Il.2.231 ὅν κεν ἐγὼ δήσας ἀγάγω ἢ ἄλλος Ἀχαιῶν,
Il.2.232 ἠὲ γυναῖκα νέην, ἵνα μίσγεαι ἐν φιλότητι,
Il.2.233 ἥν τʼ αὐτὸς ἀπονόσφι κατίσχεαι; οὐ μὲν ἔοικεν
Il.2.234 ἀρχὸν ἐόντα κακῶν ἐπιβασκέμεν υἷας Ἀχαιῶν.
Il.2.235 ὦ πέπονες κάκʼ ἐλέγχεʼ Ἀχαιΐδες οὐκέτʼ Ἀχαιοὶ
Il.2.236 οἴκαδέ περ σὺν νηυσὶ νεώμεθα, τόνδε δʼ ἐῶμεν
Il.2.237 αὐτοῦ ἐνὶ Τροίῃ γέρα πεσσέμεν, ὄφρα ἴδηται
Il.2.238 ἤ ῥά τί οἱ χἠμεῖς προσαμύνομεν ἦε καὶ οὐκί·
Il.2.239 ὃς καὶ νῦν Ἀχιλῆα ἕο μέγʼ ἀμείνονα φῶτα
Il.2.240 ἠτίμησεν· ἑλὼν γὰρ ἔχει γέρας αὐτὸς ἀπούρας.
Il.2.241 ἀλλὰ μάλʼ οὐκ Ἀχιλῆϊ χόλος φρεσίν, ἀλλὰ μεθήμων·
Il.2.242 ἦ γὰρ ἂν Ἀτρεΐδη νῦν ὕστατα λωβήσαιο·
Il.2.243 ὣς φάτο νεικείων Ἀγαμέμνονα ποιμένα λαῶν,
Il.2.244 Θερσίτης· τῷ δʼ ὦκα παρίστατο δῖος Ὀδυσσεύς,
Il.2.245 καί μιν ὑπόδρα ἰδὼν χαλεπῷ ἠνίπαπε μύθῳ·
Il.2.246 Θερσῖτʼ ἀκριτόμυθε, λιγύς περ ἐὼν ἀγορητής,
Il.2.247 ἴσχεο, μηδʼ ἔθελʼ οἶος ἐριζέμεναι βασιλεῦσιν·
Il.2.248 οὐ γὰρ ἐγὼ σέο φημὶ χερειότερον βροτὸν ἄλλον
Il.2.249 ἔμμεναι, ὅσσοι ἅμʼ Ἀτρεΐδῃς ὑπὸ Ἴλιον ἦλθον.
Il.2.250 τὼ οὐκ ἂν βασιλῆας ἀνὰ στόμʼ ἔχων ἀγορεύοις,
Il.2.251 καί σφιν ὀνείδεά τε προφέροις, νόστόν τε φυλάσσοις.
Il.2.252 οὐδέ τί πω σάφα ἴδμεν ὅπως ἔσται τάδε ἔργα,
Il.2.253 ἢ εὖ ἦε κακῶς νοστήσομεν υἷες Ἀχαιῶν.
Il.2.254 τὼ νῦν Ἀτρεΐδῃ Ἀγαμέμνονι ποιμένι λαῶν
Il.2.255 ἧσαι ὀνειδίζων, ὅτι οἱ μάλα πολλὰ διδοῦσιν
Il.2.256 ἥρωες Δαναοί· σὺ δὲ κερτομέων ἀγορεύεις.
Il.2.257 ἀλλʼ ἔκ τοι ἐρέω, τὸ δὲ καὶ τετελεσμένον ἔσται·
Il.2.258 εἴ κʼ ἔτι σʼ ἀφραίνοντα κιχήσομαι ὥς νύ περ ὧδε,
Il.2.259 μηκέτʼ ἔπειτʼ Ὀδυσῆϊ κάρη ὤμοισιν ἐπείη,
Il.2.260 μηδʼ ἔτι Τηλεμάχοιο πατὴρ κεκλημένος εἴην,
Il.2.261 εἰ μὴ ἐγώ σε λαβὼν ἀπὸ μὲν φίλα εἵματα δύσω,
Il.2.262 χλαῖνάν τʼ ἠδὲ χιτῶνα, τά τʼ αἰδῶ ἀμφικαλύπτει,
Il.2.263 αὐτὸν δὲ κλαίοντα θοὰς ἐπὶ νῆας ἀφήσω
Il.2.264 πεπλήγων ἀγορῆθεν ἀεικέσσι πληγῇσιν.
Il.2.265 ὣς ἄρʼ ἔφη, σκήπτρῳ δὲ μετάφρενον ἠδὲ καὶ ὤμω
Il.2.266 πλῆξεν· ὃ δʼ ἰδνώθη, θαλερὸν δέ οἱ ἔκπεσε δάκρυ·
Il.2.267 σμῶδιξ δʼ αἱματόεσσα μεταφρένου ἐξυπανέστη
Il.2.268 σκήπτρου ὕπο χρυσέου· ὃ δʼ ἄρʼ ἕζετο τάρβησέν τε,
Il.2.269 ἀλγήσας δʼ ἀχρεῖον ἰδὼν ἀπομόρξατο δάκρυ.
Il.2.270 οἳ δὲ καὶ ἀχνύμενοί περ ἐπʼ αὐτῷ ἡδὺ γέλασσαν·
Il.2.271 ὧδε δέ τις εἴπεσκεν ἰδὼν ἐς πλησίον ἄλλον·
Il.2.272 ὢ πόποι ἦ δὴ μυρίʼ Ὀδυσσεὺς ἐσθλὰ ἔοργε
Il.2.273 βουλάς τʼ ἐξάρχων ἀγαθὰς πόλεμόν τε κορύσσων·
Il.2.274 νῦν δὲ τόδε μέγʼ ἄριστον ἐν Ἀργείοισιν ἔρεξεν,
Il.2.275 ὃς τὸν λωβητῆρα ἐπεσβόλον ἔσχʼ ἀγοράων.
Il.2.276 οὔ θήν μιν πάλιν αὖτις ἀνήσει θυμὸς ἀγήνωρ
Il.2.277 νεικείειν βασιλῆας ὀνειδείοις ἐπέεσσιν.
Il.2.278 ὣς φάσαν ἣ πληθύς· ἀνὰ δʼ ὃ πτολίπορθος Ὀδυσσεὺς
Il.2.279 ἔστη σκῆπτρον ἔχων· παρὰ δὲ γλαυκῶπις Ἀθήνη
Il.2.280 εἰδομένη κήρυκι σιωπᾶν λαὸν ἀνώγει,
Il.2.281 ὡς ἅμα θʼ οἳ πρῶτοί τε καὶ ὕστατοι υἷες Ἀχαιῶν
Il.2.282 μῦθον ἀκούσειαν καὶ ἐπιφρασσαίατο βουλήν·
Il.2.283 ὅ σφιν ἐὺ φρονέων ἀγορήσατο καὶ μετέειπεν·
Il.2.284 Ἀτρεΐδη νῦν δή σε ἄναξ ἐθέλουσιν Ἀχαιοὶ
Il.2.285 πᾶσιν ἐλέγχιστον θέμεναι μερόπεσσι βροτοῖσιν,
Il.2.286 οὐδέ τοι ἐκτελέουσιν ὑπόσχεσιν ἥν περ ὑπέσταν
Il.2.287 ἐνθάδʼ ἔτι στείχοντες ἀπʼ Ἄργεος ἱπποβότοιο
Il.2.288 Ἴλιον ἐκπέρσαντʼ εὐτείχεον ἀπονέεσθαι.
Il.2.289 ὥς τε γὰρ ἢ παῖδες νεαροὶ χῆραί τε γυναῖκες
Il.2.290 ἀλλήλοισιν ὀδύρονται οἶκον δὲ νέεσθαι.
Il.2.291 ἦ μὴν καὶ πόνος ἐστὶν ἀνιηθέντα νέεσθαι·
Il.2.292 καὶ γάρ τίς θʼ ἕνα μῆνα μένων ἀπὸ ἧς ἀλόχοιο
Il.2.293 ἀσχαλάᾳ σὺν νηῒ πολυζύγῳ, ὅν περ ἄελλαι
Il.2.294 χειμέριαι εἰλέωσιν ὀρινομένη τε θάλασσα·
Il.2.295 ἡμῖν δʼ εἴνατός ἐστι περιτροπέων ἐνιαυτὸς
Il.2.296 ἐνθάδε μιμνόντεσσι· τὼ οὐ νεμεσίζομʼ Ἀχαιοὺς
Il.2.297 ἀσχαλάαν παρὰ νηυσὶ κορωνίσιν· ἀλλὰ καὶ ἔμπης
Il.2.298 αἰσχρόν τοι δηρόν τε μένειν κενεόν τε νέεσθαι.
Il.2.299 τλῆτε φίλοι, καὶ μείνατʼ ἐπὶ χρόνον ὄφρα δαῶμεν
Il.2.300 ἢ ἐτεὸν Κάλχας μαντεύεται ἦε καὶ οὐκί.
Il.2.301 εὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες
Il.2.302 μάρτυροι, οὓς μὴ κῆρες ἔβαν θανάτοιο φέρουσαι·
Il.2.303 χθιζά τε καὶ πρωΐζʼ ὅτʼ ἐς Αὐλίδα νῆες Ἀχαιῶν
Il.2.304 ἠγερέθοντο κακὰ Πριάμῳ καὶ Τρωσὶ φέρουσαι,
Il.2.305 ἡμεῖς δʼ ἀμφὶ περὶ κρήνην ἱεροὺς κατὰ βωμοὺς
Il.2.306 ἕρδομεν ἀθανάτοισι τεληέσσας ἑκατόμβας
Il.2.307 καλῇ ὑπὸ πλατανίστῳ ὅθεν ῥέεν ἀγλαὸν ὕδωρ·
Il.2.308 ἔνθʼ ἐφάνη μέγα σῆμα· δράκων ἐπὶ νῶτα δαφοινὸς
Il.2.309 σμερδαλέος, τόν ῥʼ αὐτὸς Ὀλύμπιος ἧκε φόως δέ,
Il.2.310 βωμοῦ ὑπαΐξας πρός ῥα πλατάνιστον ὄρουσεν.
Il.2.311 ἔνθα δʼ ἔσαν στρουθοῖο νεοσσοί, νήπια τέκνα,
Il.2.312 ὄζῳ ἐπʼ ἀκροτάτῳ πετάλοις ὑποπεπτηῶτες
Il.2.313 ὀκτώ, ἀτὰρ μήτηρ ἐνάτη ἦν ἣ τέκε τέκνα·
Il.2.314 ἔνθʼ ὅ γε τοὺς ἐλεεινὰ κατήσθιε τετριγῶτας·
Il.2.315 μήτηρ δʼ ἀμφεποτᾶτο ὀδυρομένη φίλα τέκνα·
Il.2.316 τὴν δʼ ἐλελιξάμενος πτέρυγος λάβεν ἀμφιαχυῖαν.
Il.2.317 αὐτὰρ ἐπεὶ κατὰ τέκνα φάγε στρουθοῖο καὶ αὐτήν,
Il.2.318 τὸν μὲν ἀρίζηλον θῆκεν θεὸς ὅς περ ἔφηνε·
Il.2.319 λᾶαν γάρ μιν ἔθηκε Κρόνου πάϊς ἀγκυλομήτεω·
Il.2.320 ἡμεῖς δʼ ἑσταότες θαυμάζομεν οἷον ἐτύχθη.
Il.2.321 ὡς οὖν δεινὰ πέλωρα θεῶν εἰσῆλθʼ ἑκατόμβας,
Il.2.322 Κάλχας δʼ αὐτίκʼ ἔπειτα θεοπροπέων ἀγόρευε·
Il.2.323 τίπτʼ ἄνεῳ ἐγένεσθε κάρη κομόωντες Ἀχαιοί;
Il.2.324 ἡμῖν μὲν τόδʼ ἔφηνε τέρας μέγα μητίετα Ζεὺς
Il.2.325 ὄψιμον ὀψιτέλεστον, ὅου κλέος οὔ ποτʼ ὀλεῖται.
Il.2.326 ὡς οὗτος κατὰ τέκνα φάγε στρουθοῖο καὶ αὐτὴν
Il.2.327 ὀκτώ, ἀτὰρ μήτηρ ἐνάτη ἦν ἣ τέκε τέκνα,
Il.2.328 ὣς ἡμεῖς τοσσαῦτʼ ἔτεα πτολεμίξομεν αὖθι,
Il.2.329 τῷ δεκάτῳ δὲ πόλιν αἱρήσομεν εὐρυάγυιαν.
Il.2.330 κεῖνος τὼς ἀγόρευε· τὰ δὴ νῦν πάντα τελεῖται.
Il.2.331 ἀλλʼ ἄγε μίμνετε πάντες ἐϋκνήμιδες Ἀχαιοὶ
Il.2.332 αὐτοῦ εἰς ὅ κεν ἄστυ μέγα Πριάμοιο ἕλωμεν.
Il.2.333 ὣς ἔφατʼ, Ἀργεῖοι δὲ μέγʼ ἴαχον, ἀμφὶ δὲ νῆες
Il.2.334 σμερδαλέον κονάβησαν ἀϋσάντων ὑπʼ Ἀχαιῶν,
Il.2.335 μῦθον ἐπαινήσαντες Ὀδυσσῆος θείοιο·
Il.2.336 τοῖσι δὲ καὶ μετέειπε Γερήνιος ἱππότα Νέστωρ·
Il.2.337 ὦ πόποι ἦ δὴ παισὶν ἐοικότες ἀγοράασθε
Il.2.338 νηπιάχοις οἷς οὔ τι μέλει πολεμήϊα ἔργα.
Il.2.339 πῇ δὴ συνθεσίαι τε καὶ ὅρκια βήσεται ἥμιν;
Il.2.340 ἐν πυρὶ δὴ βουλαί τε γενοίατο μήδεά τʼ ἀνδρῶν
Il.2.341 σπονδαί τʼ ἄκρητοι καὶ δεξιαί, ᾗς ἐπέπιθμεν·
Il.2.342 αὔτως γὰρ ἐπέεσσʼ ἐριδαίνομεν, οὐδέ τι μῆχος
Il.2.343 εὑρέμεναι δυνάμεσθα, πολὺν χρόνον ἐνθάδʼ ἐόντες.
Il.2.344 Ἀτρεΐδη σὺ δʼ ἔθʼ ὡς πρὶν ἔχων ἀστεμφέα βουλὴν
Il.2.345 ἄρχευʼ Ἀργείοισι κατὰ κρατερὰς ὑσμίνας,
Il.2.346 τούσδε δʼ ἔα φθινύθειν ἕνα καὶ δύο, τοί κεν Ἀχαιῶν
Il.2.347 νόσφιν βουλεύωσʼ· ἄνυσις δʼ οὐκ ἔσσεται αὐτῶν·
Il.2.348 πρὶν Ἄργος δʼ ἰέναι πρὶν καὶ Διὸς αἰγιόχοιο
Il.2.349 γνώμεναι εἴ τε ψεῦδος ὑπόσχεσις εἴ τε καὶ οὐκί.
Il.2.350 φημὶ γὰρ οὖν κατανεῦσαι ὑπερμενέα Κρονίωνα
Il.2.351 ἤματι τῷ ὅτε νηυσὶν ἐν ὠκυπόροισιν ἔβαινον
Il.2.352 Ἀργεῖοι Τρώεσσι φόνον καὶ κῆρα φέροντες
Il.2.353 ἀστράπτων ἐπιδέξιʼ ἐναίσιμα σήματα φαίνων.
Il.2.354 τὼ μή τις πρὶν ἐπειγέσθω οἶκον δὲ νέεσθαι
Il.2.355 πρίν τινα πὰρ Τρώων ἀλόχῳ κατακοιμηθῆναι,
Il.2.356 τίσασθαι δʼ Ἑλένης ὁρμήματά τε στοναχάς τε.
Il.2.357 εἰ δέ τις ἐκπάγλως ἐθέλει οἶκον δὲ νέεσθαι
Il.2.358 ἁπτέσθω ἧς νηὸς ἐϋσσέλμοιο μελαίνης,
Il.2.359 ὄφρα πρόσθʼ ἄλλων θάνατον καὶ πότμον ἐπίσπῃ.
Il.2.360 ἀλλὰ ἄναξ αὐτός τʼ εὖ μήδεο πείθεό τʼ ἄλλῳ·
Il.2.361 οὔ τοι ἀπόβλητον ἔπος ἔσσεται ὅττί κεν εἴπω·
Il.2.362 κρῖνʼ ἄνδρας κατὰ φῦλα κατὰ φρήτρας Ἀγάμεμνον,
Il.2.363 ὡς φρήτρη φρήτρηφιν ἀρήγῃ, φῦλα δὲ φύλοις.
Il.2.364 εἰ δέ κεν ὣς ἕρξῃς καί τοι πείθωνται Ἀχαιοί,
Il.2.365 γνώσῃ ἔπειθʼ ὅς θʼ ἡγεμόνων κακὸς ὅς τέ νυ λαῶν
Il.2.366 ἠδʼ ὅς κʼ ἐσθλὸς ἔῃσι· κατὰ σφέας γὰρ μαχέονται.
Il.2.367 γνώσεαι δʼ εἰ καὶ θεσπεσίῃ πόλιν οὐκ ἀλαπάξεις,
Il.2.368 ἦ ἀνδρῶν κακότητι καὶ ἀφραδίῃ πολέμοιο.
Il.2.369 τὸν δʼ ἀπαμειβόμενος προσέφη κρείων Ἀγαμέμνων·
Il.2.370 ἦ μὰν αὖτʼ ἀγορῇ νικᾷς γέρον υἷας Ἀχαιῶν.
Il.2.371 αἲ γὰρ Ζεῦ τε πάτερ καὶ Ἀθηναίη καὶ Ἄπολλον
Il.2.372 τοιοῦτοι δέκα μοι συμφράδμονες εἶεν Ἀχαιῶν·
Il.2.373 τώ κε τάχʼ ἠμύσειε πόλις Πριάμοιο ἄνακτος
Il.2.374 χερσὶν ὑφʼ ἡμετέρῃσιν ἁλοῦσά τε περθομένη τε.
Il.2.375 ἀλλά μοι αἰγίοχος Κρονίδης Ζεὺς ἄλγεʼ ἔδωκεν,
Il.2.376 ὅς με μετʼ ἀπρήκτους ἔριδας καὶ νείκεα βάλλει.
Il.2.377 καὶ γὰρ ἐγὼν Ἀχιλεύς τε μαχεσσάμεθʼ εἵνεκα κούρης
Il.2.378 ἀντιβίοις ἐπέεσσιν, ἐγὼ δʼ ἦρχον χαλεπαίνων·
Il.2.379 εἰ δέ ποτʼ ἔς γε μίαν βουλεύσομεν, οὐκέτʼ ἔπειτα
Il.2.380 Τρωσὶν ἀνάβλησις κακοῦ ἔσσεται οὐδʼ ἠβαιόν.
Il.2.381 νῦν δʼ ἔρχεσθʼ ἐπὶ δεῖπνον ἵνα ξυνάγωμεν Ἄρηα.
Il.2.382 εὖ μέν τις δόρυ θηξάσθω, εὖ δʼ ἀσπίδα θέσθω,
Il.2.383 εὖ δέ τις ἵπποισιν δεῖπνον δότω ὠκυπόδεσσιν,
Il.2.384 εὖ δέ τις ἅρματος ἀμφὶς ἰδὼν πολέμοιο μεδέσθω,
Il.2.385 ὥς κε πανημέριοι στυγερῷ κρινώμεθʼ Ἄρηϊ.
Il.2.386 οὐ γὰρ παυσωλή γε μετέσσεται οὐδʼ ἠβαιὸν
Il.2.387 εἰ μὴ νὺξ ἐλθοῦσα διακρινέει μένος ἀνδρῶν.
Il.2.388 ἱδρώσει μέν τευ τελαμὼν ἀμφὶ στήθεσφιν
Il.2.389 ἀσπίδος ἀμφιβρότης, περὶ δʼ ἔγχεϊ χεῖρα καμεῖται·
Il.2.390 ἱδρώσει δέ τευ ἵππος ἐΰξοον ἅρμα τιταίνων.
Il.2.391 ὃν δέ κʼ ἐγὼν ἀπάνευθε μάχης ἐθέλοντα νοήσω
Il.2.392 μιμνάζειν παρὰ νηυσὶ κορωνίσιν, οὔ οἱ ἔπειτα
Il.2.393 ἄρκιον ἐσσεῖται φυγέειν κύνας ἠδʼ οἰωνούς.
Il.2.394 ὣς ἔφατʼ, Ἀργεῖοι δὲ μέγʼ ἴαχον ὡς ὅτε κῦμα
Il.2.395 ἀκτῇ ἐφʼ ὑψηλῇ, ὅτε κινήσῃ Νότος ἐλθών,
Il.2.396 προβλῆτι σκοπέλῳ· τὸν δʼ οὔ ποτε κύματα λείπει
Il.2.397 παντοίων ἀνέμων, ὅτʼ ἂν ἔνθʼ ἢ ἔνθα γένωνται.
Il.2.398 ἀνστάντες δʼ ὀρέοντο κεδασθέντες κατὰ νῆας,
Il.2.399 κάπνισσάν τε κατὰ κλισίας, καὶ δεῖπνον ἕλοντο.
Il.2.400 ἄλλος δʼ ἄλλῳ ἔρεζε θεῶν αἰειγενετάων
Il.2.401 εὐχόμενος θάνατόν τε φυγεῖν καὶ μῶλον Ἄρηος.
Il.2.402 αὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων
Il.2.403 πίονα πενταέτηρον ὑπερμενέϊ Κρονίωνι,
Il.2.404 κίκλησκεν δὲ γέροντας ἀριστῆας Παναχαιῶν,
Il.2.405 Νέστορα μὲν πρώτιστα καὶ Ἰδομενῆα ἄνακτα,
Il.2.406 αὐτὰρ ἔπειτʼ Αἴαντε δύω καὶ Τυδέος υἱόν,
Il.2.407 ἕκτον δʼ αὖτʼ Ὀδυσῆα Διὶ μῆτιν ἀτάλαντον.
Il.2.408 αὐτόματος δέ οἱ ἦλθε βοὴν ἀγαθὸς Μενέλαος·
Il.2.409 ᾔδεε γὰρ κατὰ θυμὸν ἀδελφεὸν ὡς ἐπονεῖτο.
Il.2.410 βοῦν δὲ περιστήσαντο καὶ οὐλοχύτας ἀνέλοντο·
Il.2.411 τοῖσιν δʼ εὐχόμενος μετέφη κρείων Ἀγαμέμνων·
Il.2.412 Ζεῦ κύδιστε μέγιστε κελαινεφὲς αἰθέρι ναίων
Il.2.413 μὴ πρὶν ἐπʼ ἠέλιον δῦναι καὶ ἐπὶ κνέφας ἐλθεῖν
Il.2.414 πρίν με κατὰ πρηνὲς βαλέειν Πριάμοιο μέλαθρον
Il.2.415 αἰθαλόεν, πρῆσαι δὲ πυρὸς δηΐοιο θύρετρα,
Il.2.416 Ἑκτόρεον δὲ χιτῶνα περὶ στήθεσσι δαΐξαι
Il.2.417 χαλκῷ ῥωγαλέον· πολέες δʼ ἀμφʼ αὐτὸν ἑταῖροι
Il.2.418 πρηνέες ἐν κονίῃσιν ὀδὰξ λαζοίατο γαῖαν.
Il.2.419 ὣς ἔφατʼ, οὐδʼ ἄρα πώ οἱ ἐπεκραίαινε Κρονίων,
Il.2.420 ἀλλʼ ὅ γε δέκτο μὲν ἱρά, πόνον δʼ ἀμέγαρτον ὄφελλεν.
Il.2.421 αὐτὰρ ἐπεί ῥʼ εὔξαντο καὶ οὐλοχύτας προβάλοντο,
Il.2.422 αὐέρυσαν μὲν πρῶτα καὶ ἔσφαξαν καὶ ἔδειραν,
Il.2.423 μηρούς τʼ ἐξέταμον κατά τε κνίσῃ ἐκάλυψαν
Il.2.424 δίπτυχα ποιήσαντες, ἐπʼ αὐτῶν δʼ ὠμοθέτησαν.
Il.2.425 καὶ τὰ μὲν ἂρ σχίζῃσιν ἀφύλλοισιν κατέκαιον,
Il.2.426 σπλάγχνα δʼ ἄρʼ ἀμπείραντες ὑπείρεχον Ἡφαίστοιο.
Il.2.427 αὐτὰρ ἐπεὶ κατὰ μῆρε κάη καὶ σπλάγχνα πάσαντο,
Il.2.428 μίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,
Il.2.429 ὤπτησάν τε περιφραδέως, ἐρύσαντό τε πάντα.
Il.2.430 αὐτὰρ ἐπεὶ παύσαντο πόνου τετύκοντό τε δαῖτα
Il.2.431 δαίνυντʼ, οὐδέ τι θυμὸς ἐδεύετο δαιτὸς ἐΐσης.
Il.2.432 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Il.2.433 τοῖς ἄρα μύθων ἦρχε Γερήνιος ἱππότα Νέστωρ·
Il.2.434 Ἀτρεΐδη κύδιστε ἄναξ ἀνδρῶν Ἀγάμεμνον,
Il.2.435 μηκέτι νῦν δήθʼ αὖθι λεγώμεθα, μηδʼ ἔτι δηρὸν
Il.2.436 ἀμβαλλώμεθα ἔργον ὃ δὴ θεὸς ἐγγυαλίζει.
Il.2.437 ἀλλʼ ἄγε κήρυκες μὲν Ἀχαιῶν χαλκοχιτώνων
Il.2.438 λαὸν κηρύσσοντες ἀγειρόντων κατὰ νῆας,
Il.2.439 ἡμεῖς δʼ ἀθρόοι ὧδε κατὰ στρατὸν εὐρὺν Ἀχαιῶν
Il.2.440 ἴομεν ὄφρα κε θᾶσσον ἐγείρομεν ὀξὺν Ἄρηα.
Il.2.441 ὣς ἔφατʼ, οὐδʼ ἀπίθησεν ἄναξ ἀνδρῶν Ἀγαμέμνων.
Il.2.442 αὐτίκα κηρύκεσσι λιγυφθόγγοισι κέλευσε
Il.2.443 κηρύσσειν πόλεμον δὲ κάρη κομόωντας Ἀχαιούς·
Il.2.444 οἳ μὲν ἐκήρυσσον, τοὶ δʼ ἠγείροντο μάλʼ ὦκα.
Il.2.445 οἳ δʼ ἀμφʼ Ἀτρεΐωνα διοτρεφέες βασιλῆες
Il.2.446 θῦνον κρίνοντες, μετὰ δὲ γλαυκῶπις Ἀθήνη
Il.2.447 αἰγίδʼ ἔχουσʼ ἐρίτιμον ἀγήρων ἀθανάτην τε,
Il.2.448 τῆς ἑκατὸν θύσανοι παγχρύσεοι ἠερέθονται,
Il.2.449 πάντες ἐϋπλεκέες, ἑκατόμβοιος δὲ ἕκαστος·
Il.2.450 σὺν τῇ παιφάσσουσα διέσσυτο λαὸν Ἀχαιῶν
Il.2.451 ὀτρύνουσʼ ἰέναι· ἐν δὲ σθένος ὦρσεν ἑκάστῳ
Il.2.452 καρδίῃ ἄλληκτον πολεμίζειν ἠδὲ μάχεσθαι.
Il.2.453 τοῖσι δʼ ἄφαρ πόλεμος γλυκίων γένετʼ ἠὲ νέεσθαι
Il.2.454 ἐν νηυσὶ γλαφυρῇσι φίλην ἐς πατρίδα γαῖαν.
Il.2.455 ἠΰτε πῦρ ἀΐδηλον ἐπιφλέγει ἄσπετον ὕλην
Il.2.456 οὔρεος ἐν κορυφῇς, ἕκαθεν δέ τε φαίνεται αὐγή,
Il.2.457 ὣς τῶν ἐρχομένων ἀπὸ χαλκοῦ θεσπεσίοιο
Il.2.458 αἴγλη παμφανόωσα διʼ αἰθέρος οὐρανὸν ἷκε.
Il.2.459 τῶν δʼ ὥς τʼ ὀρνίθων πετεηνῶν ἔθνεα πολλὰ
Il.2.460 χηνῶν ἢ γεράνων ἢ κύκνων δουλιχοδείρων
Il.2.461 Ἀσίω ἐν λειμῶνι Καϋστρίου ἀμφὶ ῥέεθρα
Il.2.462 ἔνθα καὶ ἔνθα ποτῶνται ἀγαλλόμενα πτερύγεσσι
Il.2.463 κλαγγηδὸν προκαθιζόντων, σμαραγεῖ δέ τε λειμών,
Il.2.464 ὣς τῶν ἔθνεα πολλὰ νεῶν ἄπο καὶ κλισιάων
Il.2.465 ἐς πεδίον προχέοντο Σκαμάνδριον· αὐτὰρ ὑπὸ χθὼν
Il.2.466 σμερδαλέον κονάβιζε ποδῶν αὐτῶν τε καὶ ἵππων.
Il.2.467 ἔσταν δʼ ἐν λειμῶνι Σκαμανδρίῳ ἀνθεμόεντι
Il.2.468 μυρίοι, ὅσσά τε φύλλα καὶ ἄνθεα γίγνεται ὥρῃ.
Il.2.469 ἠΰτε μυιάων ἁδινάων ἔθνεα πολλὰ
Il.2.470 αἵ τε κατὰ σταθμὸν ποιμνήϊον ἠλάσκουσιν
Il.2.471 ὥρῃ ἐν εἰαρινῇ ὅτε τε γλάγος ἄγγεα δεύει,
Il.2.472 τόσσοι ἐπὶ Τρώεσσι κάρη κομόωντες Ἀχαιοὶ
Il.2.473 ἐν πεδίῳ ἵσταντο διαρραῖσαι μεμαῶτες.
Il.2.474 τοὺς δʼ ὥς τʼ αἰπόλια πλατέʼ αἰγῶν αἰπόλοι ἄνδρες
Il.2.475 ῥεῖα διακρίνωσιν ἐπεί κε νομῷ μιγέωσιν,
Il.2.476 ὣς τοὺς ἡγεμόνες διεκόσμεον ἔνθα καὶ ἔνθα
Il.2.477 ὑσμίνην δʼ ἰέναι, μετὰ δὲ κρείων Ἀγαμέμνων
Il.2.478 ὄμματα καὶ κεφαλὴν ἴκελος Διὶ τερπικεραύνῳ,
Il.2.479 Ἄρεϊ δὲ ζώνην, στέρνον δὲ Ποσειδάωνι.
Il.2.480 ἠΰτε βοῦς ἀγέληφι μέγʼ ἔξοχος ἔπλετο πάντων
Il.2.481 ταῦρος· ὃ γάρ τε βόεσσι μεταπρέπει ἀγρομένῃσι·
Il.2.482 τοῖον ἄρʼ Ἀτρεΐδην θῆκε Ζεὺς ἤματι κείνῳ
Il.2.483 ἐκπρεπέʼ ἐν πολλοῖσι καὶ ἔξοχον ἡρώεσσιν.
Il.2.484 ἔσπετε νῦν μοι Μοῦσαι Ὀλύμπια δώματʼ ἔχουσαι·
Il.2.485 ὑμεῖς γὰρ θεαί ἐστε πάρεστέ τε ἴστέ τε πάντα,
Il.2.486 ἡμεῖς δὲ κλέος οἶον ἀκούομεν οὐδέ τι ἴδμεν·
Il.2.487 οἵ τινες ἡγεμόνες Δαναῶν καὶ κοίρανοι ἦσαν·
Il.2.488 πληθὺν δʼ οὐκ ἂν ἐγὼ μυθήσομαι οὐδʼ ὀνομήνω,
Il.2.489 οὐδʼ εἴ μοι δέκα μὲν γλῶσσαι, δέκα δὲ στόματʼ εἶεν,
Il.2.490 φωνὴ δʼ ἄρρηκτος, χάλκεον δέ μοι ἦτορ ἐνείη,
Il.2.491 εἰ μὴ Ὀλυμπιάδες Μοῦσαι Διὸς αἰγιόχοιο
Il.2.492 θυγατέρες μνησαίαθʼ ὅσοι ὑπὸ Ἴλιον ἦλθον·
Il.2.493 ἀρχοὺς αὖ νηῶν ἐρέω νῆάς τε προπάσας.
Il.2.494 Βοιωτῶν μὲν Πηνέλεως καὶ Λήϊτος ἦρχον
Il.2.495 Ἀρκεσίλαός τε Προθοήνωρ τε Κλονίος τε,
Il.2.496 οἵ θʼ Ὑρίην ἐνέμοντο καὶ Αὐλίδα πετρήεσσαν
Il.2.497 Σχοῖνόν τε Σκῶλόν τε πολύκνημόν τʼ Ἐτεωνόν,
Il.2.498 Θέσπειαν Γραῖάν τε καὶ εὐρύχορον Μυκαλησσόν,
Il.2.499 οἵ τʼ ἀμφʼ Ἅρμʼ ἐνέμοντο καὶ Εἰλέσιον καὶ Ἐρυθράς,
Il.2.500 οἵ τʼ Ἐλεῶνʼ εἶχον ἠδʼ Ὕλην καὶ Πετεῶνα,
Il.2.501 Ὠκαλέην Μεδεῶνά τʼ ἐϋκτίμενον πτολίεθρον,
Il.2.502 Κώπας Εὔτρησίν τε πολυτρήρωνά τε Θίσβην,
Il.2.503 οἵ τε Κορώνειαν καὶ ποιήενθʼ Ἁλίαρτον,
Il.2.504 οἵ τε Πλάταιαν ἔχον ἠδʼ οἳ Γλισᾶντʼ ἐνέμοντο,
Il.2.505 οἵ θʼ Ὑποθήβας εἶχον ἐϋκτίμενον πτολίεθρον,
Il.2.506 Ὀγχηστόν θʼ ἱερὸν Ποσιδήϊον ἀγλαὸν ἄλσος,
Il.2.507 οἵ τε πολυστάφυλον Ἄρνην ἔχον, οἵ τε Μίδειαν
Il.2.508 Νῖσάν τε ζαθέην Ἀνθηδόνα τʼ ἐσχατόωσαν·
Il.2.509 τῶν μὲν πεντήκοντα νέες κίον, ἐν δὲ ἑκάστῃ
Il.2.510 κοῦροι Βοιωτῶν ἑκατὸν καὶ εἴκοσι βαῖνον.
Il.2.511 οἳ δʼ Ἀσπληδόνα ναῖον ἰδʼ Ὀρχομενὸν Μινύειον,
Il.2.512 τῶν ἦρχʼ Ἀσκάλαφος καὶ Ἰάλμενος υἷες Ἄρηος
Il.2.513 οὓς τέκεν Ἀστυόχη δόμῳ Ἄκτορος Ἀζεΐδαο,
Il.2.514 παρθένος αἰδοίη ὑπερώϊον εἰσαναβᾶσα
Il.2.515 Ἄρηϊ κρατερῷ· ὃ δέ οἱ παρελέξατο λάθρῃ·
Il.2.516 τοῖς δὲ τριήκοντα γλαφυραὶ νέες ἐστιχόωντο.
Il.2.517 αὐτὰρ Φωκήων Σχεδίος καὶ Ἐπίστροφος ἦρχον
Il.2.518 υἷες Ἰφίτου μεγαθύμου Ναυβολίδαο,
Il.2.519 οἳ Κυπάρισσον ἔχον Πυθῶνά τε πετρήεσσαν
Il.2.520 Κρῖσάν τε ζαθέην καὶ Δαυλίδα καὶ Πανοπῆα,
Il.2.521 οἵ τʼ Ἀνεμώρειαν καὶ Ὑάμπολιν ἀμφενέμοντο,
Il.2.522 οἵ τʼ ἄρα πὰρ ποταμὸν Κηφισὸν δῖον ἔναιον,
Il.2.523 οἵ τε Λίλαιαν ἔχον πηγῇς ἔπι Κηφισοῖο·
Il.2.524 τοῖς δʼ ἅμα τεσσαράκοντα μέλαιναι νῆες ἕποντο.
Il.2.525 οἳ μὲν Φωκήων στίχας ἵστασαν ἀμφιέποντες,
Il.2.526 Βοιωτῶν δʼ ἔμπλην ἐπʼ ἀριστερὰ θωρήσσοντο.
Il.2.527 Λοκρῶν δʼ ἡγεμόνευεν Ὀϊλῆος ταχὺς Αἴας
Il.2.528 μείων, οὔ τι τόσος γε ὅσος Τελαμώνιος Αἴας
Il.2.529 ἀλλὰ πολὺ μείων· ὀλίγος μὲν ἔην λινοθώρηξ,
Il.2.530 ἐγχείῃ δʼ ἐκέκαστο Πανέλληνας καὶ Ἀχαιούς·
Il.2.531 οἳ Κῦνόν τʼ ἐνέμοντʼ Ὀπόεντά τε Καλλίαρόν τε
Il.2.532 Βῆσσάν τε Σκάρφην τε καὶ Αὐγειὰς ἐρατεινὰς
Il.2.533 Τάρφην τε Θρόνιον τε Βοαγρίου ἀμφὶ ῥέεθρα·
Il.2.534 τῷ δʼ ἅμα τεσσαράκοντα μέλαιναι νῆες ἕποντο
Il.2.535 Λοκρῶν, οἳ ναίουσι πέρην ἱερῆς Εὐβοίης.
Il.2.536 οἳ δʼ Εὔβοιαν ἔχον μένεα πνείοντες Ἄβαντες
Il.2.537 Χαλκίδα τʼ Εἰρέτριάν τε πολυστάφυλόν θʼ Ἱστίαιαν
Il.2.538 Κήρινθόν τʼ ἔφαλον Δίου τʼ αἰπὺ πτολίεθρον,
Il.2.539 οἵ τε Κάρυστον ἔχον ἠδʼ οἳ Στύρα ναιετάασκον,
Il.2.540 τῶν αὖθʼ ἡγεμόνευʼ Ἐλεφήνωρ ὄζος Ἄρηος
Il.2.541 Χαλκωδοντιάδης μεγαθύμων ἀρχὸς Ἀβάντων.
Il.2.542 τῷ δʼ ἅμʼ Ἄβαντες ἕποντο θοοὶ ὄπιθεν κομόωντες
Il.2.543 αἰχμηταὶ μεμαῶτες ὀρεκτῇσιν μελίῃσι
Il.2.544 θώρηκας ῥήξειν δηΐων ἀμφὶ στήθεσσι·
Il.2.545 τῷ δʼ ἅμα τεσσαράκοντα μέλαιναι νῆες ἕποντο.
Il.2.546 οἳ δʼ ἄρʼ Ἀθήνας εἶχον ἐϋκτίμενον πτολίεθρον
Il.2.547 δῆμον Ἐρεχθῆος μεγαλήτορος, ὅν ποτʼ Ἀθήνη
Il.2.548 θρέψε Διὸς θυγάτηρ, τέκε δὲ ζείδωρος ἄρουρα,
Il.2.549 κὰδ δʼ ἐν Ἀθήνῃς εἷσεν ἑῷ ἐν πίονι νηῷ·
Il.2.550 ἔνθα δέ μιν ταύροισι καὶ ἀρνειοῖς ἱλάονται
Il.2.551 κοῦροι Ἀθηναίων περιτελλομένων ἐνιαυτῶν·
Il.2.552 τῶν αὖθʼ ἡγεμόνευʼ υἱὸς Πετεῶο Μενεσθεύς.
Il.2.553 τῷ δʼ οὔ πώ τις ὁμοῖος ἐπιχθόνιος γένετʼ ἀνὴρ
Il.2.554 κοσμῆσαι ἵππους τε καὶ ἀνέρας ἀσπιδιώτας·
Il.2.555 Νέστωρ οἶος ἔριζεν· ὃ γὰρ προγενέστερος ἦεν·
Il.2.556 τῷ δʼ ἅμα πεντήκοντα μέλαιναι νῆες ἕποντο.
Il.2.557 Αἴας δʼ ἐκ Σαλαμῖνος ἄγεν δυοκαίδεκα νῆας,
Il.2.558 στῆσε δʼ ἄγων ἵνʼ Ἀθηναίων ἵσταντο φάλαγγες.
Il.2.559 οἳ δʼ Ἄργός τʼ εἶχον Τίρυνθά τε τειχιόεσσαν
Il.2.560 Ἑρμιόνην Ἀσίνην τε, βαθὺν κατὰ κόλπον ἐχούσας,
Il.2.561 Τροιζῆνʼ Ἠϊόνας τε καὶ ἀμπελόεντʼ Ἐπίδαυρον,
Il.2.562 οἵ τʼ ἔχον Αἴγιναν Μάσητά τε κοῦροι Ἀχαιῶν,
Il.2.563 τῶν αὖθʼ ἡγεμόνευε βοὴν ἀγαθὸς Διομήδης
Il.2.564 καὶ Σθένελος, Καπανῆος ἀγακλειτοῦ φίλος υἱός·
Il.2.565 τοῖσι δʼ ἅμʼ Εὐρύαλος τρίτατος κίεν ἰσόθεος φὼς
Il.2.566 Μηκιστέος υἱὸς Ταλαϊονίδαο ἄνακτος·
Il.2.567 συμπάντων δʼ ἡγεῖτο βοὴν ἀγαθὸς Διομήδης·
Il.2.568 τοῖσι δʼ ἅμʼ ὀγδώκοντα μέλαιναι νῆες ἕποντο.
Il.2.569 οἳ δὲ Μυκήνας εἶχον ἐϋκτίμενον πτολίεθρον
Il.2.570 ἀφνειόν τε Κόρινθον ἐϋκτιμένας τε Κλεωνάς,
Il.2.571 Ὀρνειάς τʼ ἐνέμοντο Ἀραιθυρέην τʼ ἐρατεινὴν
Il.2.572 καὶ Σικυῶνʼ, ὅθʼ ἄρʼ Ἄδρηστος πρῶτʼ ἐμβασίλευεν,
Il.2.573 οἵ θʼ Ὑπερησίην τε καὶ αἰπεινὴν Γονόεσσαν
Il.2.574 Πελλήνην τʼ εἶχον ἠδʼ Αἴγιον ἀμφενέμοντο
Il.2.575 Αἰγιαλόν τʼ ἀνὰ πάντα καὶ ἀμφʼ Ἑλίκην εὐρεῖαν,
Il.2.576 τῶν ἑκατὸν νηῶν ἦρχε κρείων Ἀγαμέμνων
Il.2.577 Ἀτρεΐδης· ἅμα τῷ γε πολὺ πλεῖστοι καὶ ἄριστοι
Il.2.578 λαοὶ ἕποντʼ· ἐν δʼ αὐτὸς ἐδύσετο νώροπα χαλκὸν
Il.2.579 κυδιόων, πᾶσιν δὲ μετέπρεπεν ἡρώεσσιν
Il.2.580 οὕνεκʼ ἄριστος ἔην πολὺ δὲ πλείστους ἄγε λαούς.
Il.2.581 οἳ δʼ εἶχον κοίλην Λακεδαίμονα κητώεσσαν,
Il.2.582 Φᾶρίν τε Σπάρτην τε πολυτρήρωνά τε Μέσσην,
Il.2.583 Βρυσειάς τʼ ἐνέμοντο καὶ Αὐγειὰς ἐρατεινάς,
Il.2.584 οἵ τʼ ἄρʼ Ἀμύκλας εἶχον Ἕλος τʼ ἔφαλον πτολίεθρον,
Il.2.585 οἵ τε Λάαν εἶχον ἠδʼ Οἴτυλον ἀμφενέμοντο,
Il.2.586 τῶν οἱ ἀδελφεὸς ἦρχε βοὴν ἀγαθὸς Μενέλαος
Il.2.587 ἑξήκοντα νεῶν· ἀπάτερθε δὲ θωρήσσοντο·
Il.2.588 ἐν δʼ αὐτὸς κίεν ᾗσι προθυμίῃσι πεποιθὼς
Il.2.589 ὀτρύνων πόλεμον δέ· μάλιστα δὲ ἵετο θυμῷ
Il.2.590 τίσασθαι Ἑλένης ὁρμήματά τε στοναχάς τε.
Il.2.591 οἳ δὲ Πύλον τʼ ἐνέμοντο καὶ Ἀρήνην ἐρατεινὴν
Il.2.592 καὶ Θρύον Ἀλφειοῖο πόρον καὶ ἐΰκτιτον Αἰπὺ
Il.2.593 καὶ Κυπαρισσήεντα καὶ Ἀμφιγένειαν ἔναιον
Il.2.594 καὶ Πτελεὸν καὶ Ἕλος καὶ Δώριον, ἔνθά τε Μοῦσαι
Il.2.595 ἀντόμεναι Θάμυριν τὸν Θρήϊκα παῦσαν ἀοιδῆς
Il.2.596 Οἰχαλίηθεν ἰόντα παρʼ Εὐρύτου Οἰχαλιῆος·
Il.2.597 στεῦτο γὰρ εὐχόμενος νικησέμεν εἴ περ ἂν αὐταὶ
Il.2.598 Μοῦσαι ἀείδοιεν κοῦραι Διὸς αἰγιόχοιο·
Il.2.599 αἳ δὲ χολωσάμεναι πηρὸν θέσαν, αὐτὰρ ἀοιδὴν
Il.2.600 θεσπεσίην ἀφέλοντο καὶ ἐκλέλαθον κιθαριστύν·
Il.2.601 τῶν αὖθʼ ἡγεμόνευε Γερήνιος ἱππότα Νέστωρ·
Il.2.602 τῷ δʼ ἐνενήκοντα γλαφυραὶ νέες ἐστιχόωντο.
Il.2.603 οἳ δʼ ἔχον Ἀρκαδίην ὑπὸ Κυλλήνης ὄρος αἰπὺ
Il.2.604 Αἰπύτιον παρὰ τύμβον ἵνʼ ἀνέρες ἀγχιμαχηταί,
Il.2.605 οἳ Φενεόν τʼ ἐνέμοντο καὶ Ὀρχομενὸν πολύμηλον
Il.2.606 Ῥίπην τε Στρατίην τε καὶ ἠνεμόεσσαν Ἐνίσπην
Il.2.607 καὶ Τεγέην εἶχον καὶ Μαντινέην ἐρατεινὴν
Il.2.608 Στύμφηλόν τʼ εἶχον καὶ Παρρασίην ἐνέμοντο,
Il.2.609 τῶν ἦρχʼ Ἀγκαίοιο πάϊς κρείων Ἀγαπήνωρ
Il.2.610 ἑξήκοντα νεῶν· πολέες δʼ ἐν νηῒ ἑκάστῃ
Il.2.611 Ἀρκάδες ἄνδρες ἔβαινον ἐπιστάμενοι πολεμίζειν.
Il.2.612 αὐτὸς γάρ σφιν δῶκεν ἄναξ ἀνδρῶν Ἀγαμέμνων
Il.2.613 νῆας ἐϋσσέλμους περάαν ἐπὶ οἴνοπα πόντον
Il.2.614 Ἀτρεΐδης, ἐπεὶ οὔ σφι θαλάσσια ἔργα μεμήλει.
Il.2.615 οἳ δʼ ἄρα Βουπράσιόν τε καὶ Ἤλιδα δῖαν ἔναιον
Il.2.616 ὅσσον ἐφʼ Ὑρμίνη καὶ Μύρσινος ἐσχατόωσα
Il.2.617 πέτρη τʼ Ὠλενίη καὶ Ἀλήσιον ἐντὸς ἐέργει,
Il.2.618 τῶν αὖ τέσσαρες ἀρχοὶ ἔσαν, δέκα δʼ ἀνδρὶ ἑκάστῳ
Il.2.619 νῆες ἕποντο θοαί, πολέες δʼ ἔμβαινον Ἐπειοί.
Il.2.620 τῶν μὲν ἄρʼ Ἀμφίμαχος καὶ Θάλπιος ἡγησάσθην
Il.2.621 υἷες ὃ μὲν Κτεάτου, ὃ δʼ ἄρʼ Εὐρύτου, Ἀκτορίωνε·
Il.2.622 τῶν δʼ Ἀμαρυγκεΐδης ἦρχε κρατερὸς Διώρης·
Il.2.623 τῶν δὲ τετάρτων ἦρχε Πολύξεινος θεοειδὴς
Il.2.624 υἱὸς Ἀγασθένεος Αὐγηϊάδαο ἄνακτος.
Il.2.625 οἳ δʼ ἐκ Δουλιχίοιο Ἐχινάων θʼ ἱεράων
Il.2.626 νήσων, αἳ ναίουσι πέρην ἁλὸς Ἤλιδος ἄντα,
Il.2.627 τῶν αὖθʼ ἡγεμόνευε Μέγης ἀτάλαντος Ἄρηϊ
Il.2.628 Φυλεΐδης, ὃν τίκτε Διῒ φίλος ἱππότα Φυλεύς,
Il.2.629 ὅς ποτε Δουλίχιον δʼ ἀπενάσσατο πατρὶ χολωθείς·
Il.2.630 τῷ δʼ ἅμα τεσσαράκοντα μέλαιναι νῆες ἕποντο.
Il.2.631 αὐτὰρ Ὀδυσσεὺς ἦγε Κεφαλλῆνας μεγαθύμους,
Il.2.632 οἵ ῥʼ Ἰθάκην εἶχον καὶ Νήριτον εἰνοσίφυλλον
Il.2.633 καὶ Κροκύλειʼ ἐνέμοντο καὶ Αἰγίλιπα τρηχεῖαν,
Il.2.634 οἵ τε Ζάκυνθον ἔχον ἠδʼ οἳ Σάμον ἀμφενέμοντο,
Il.2.635 οἵ τʼ ἤπειρον ἔχον ἠδʼ ἀντιπέραιʼ ἐνέμοντο·
Il.2.636 τῶν μὲν Ὀδυσσεὺς ἦρχε Διὶ μῆτιν ἀτάλαντος·
Il.2.637 τῷ δʼ ἅμα νῆες ἕποντο δυώδεκα μιλτοπάρῃοι.
Il.2.638 Αἰτωλῶν δʼ ἡγεῖτο Θόας Ἀνδραίμονος υἱός,
Il.2.639 οἳ Πλευρῶνʼ ἐνέμοντο καὶ Ὤλενον ἠδὲ Πυλήνην
Il.2.640 Χαλκίδα τʼ ἀγχίαλον Καλυδῶνά τε πετρήεσσαν·
Il.2.641 οὐ γὰρ ἔτʼ Οἰνῆος μεγαλήτορος υἱέες ἦσαν,
Il.2.642 οὐδʼ ἄρʼ ἔτʼ αὐτὸς ἔην, θάνε δὲ ξανθὸς Μελέαγρος·
Il.2.643 τῷ δʼ ἐπὶ πάντʼ ἐτέταλτο ἀνασσέμεν Αἰτωλοῖσι·
Il.2.644 τῷ δʼ ἅμα τεσσαράκοντα μέλαιναι νῆες ἕποντο.
Il.2.645 Κρητῶν δʼ Ἰδομενεὺς δουρὶ κλυτὸς ἡγεμόνευεν,
Il.2.646 οἳ Κνωσόν τʼ εἶχον Γόρτυνά τε τειχιόεσσαν,
Il.2.647 Λύκτον Μίλητόν τε καὶ ἀργινόεντα Λύκαστον
Il.2.648 Φαιστόν τε Ῥύτιόν τε, πόλεις εὖ ναιετοώσας,
Il.2.649 ἄλλοι θʼ οἳ Κρήτην ἑκατόμπολιν ἀμφενέμοντο.
Il.2.650 τῶν μὲν ἄρʼ Ἰδομενεὺς δουρὶ κλυτὸς ἡγεμόνευε
Il.2.651 Μηριόνης τʼ ἀτάλαντος Ἐνυαλίῳ ἀνδρειφόντῃ·
Il.2.652 τοῖσι δʼ ἅμʼ ὀγδώκοντα μέλαιναι νῆες ἕποντο.
Il.2.653 Τληπόλεμος δʼ Ἡρακλεΐδης ἠΰς τε μέγας τε
Il.2.654 ἐκ Ῥόδου ἐννέα νῆας ἄγεν Ῥοδίων ἀγερώχων,
Il.2.655 οἳ Ῥόδον ἀμφενέμοντο διὰ τρίχα κοσμηθέντες
Il.2.656 Λίνδον Ἰηλυσόν τε καὶ ἀργινόεντα Κάμειρον.
Il.2.657 τῶν μὲν Τληπόλεμος δουρὶ κλυτὸς ἡγεμόνευεν,
Il.2.658 ὃν τέκεν Ἀστυόχεια βίῃ Ἡρακληείῃ,
Il.2.659 τὴν ἄγετʼ ἐξ Ἐφύρης ποταμοῦ ἄπο Σελλήεντος
Il.2.660 πέρσας ἄστεα πολλὰ διοτρεφέων αἰζηῶν.
Il.2.661 Τληπόλεμος δʼ ἐπεὶ οὖν τράφʼ ἐνὶ μεγάρῳ εὐπήκτῳ,
Il.2.662 αὐτίκα πατρὸς ἑοῖο φίλον μήτρωα κατέκτα
Il.2.663 ἤδη γηράσκοντα Λικύμνιον ὄζον Ἄρηος·
Il.2.664 αἶψα δὲ νῆας ἔπηξε, πολὺν δʼ ὅ γε λαὸν ἀγείρας
Il.2.665 βῆ φεύγων ἐπὶ πόντον· ἀπείλησαν γάρ οἱ ἄλλοι
Il.2.666 υἱέες υἱωνοί τε βίης Ἡρακληείης.
Il.2.667 αὐτὰρ ὅ γʼ ἐς Ῥόδον ἷξεν ἀλώμενος ἄλγεα πάσχων·
Il.2.668 τριχθὰ δὲ ᾤκηθεν καταφυλαδόν, ἠδὲ φίληθεν
Il.2.669 ἐκ Διός, ὅς τε θεοῖσι καὶ ἀνθρώποισιν ἀνάσσει,
Il.2.670 καί σφιν θεσπέσιον πλοῦτον κατέχευε Κρονίων.
Il.2.671 Νιρεὺς αὖ Σύμηθεν ἄγε τρεῖς νῆας ἐΐσας
Il.2.672 Νιρεὺς Ἀγλαΐης υἱὸς Χαρόποιό τʼ ἄνακτος
Il.2.673 Νιρεύς, ὃς κάλλιστος ἀνὴρ ὑπὸ Ἴλιον ἦλθε
Il.2.674 τῶν ἄλλων Δαναῶν μετʼ ἀμύμονα Πηλεΐωνα·
Il.2.675 ἀλλʼ ἀλαπαδνὸς ἔην, παῦρος δέ οἱ εἵπετο λαός.
Il.2.676 οἳ δʼ ἄρα Νίσυρόν τʼ εἶχον Κράπαθόν τε Κάσον τε
Il.2.677 καὶ Κῶν Εὐρυπύλοιο πόλιν νήσους τε Καλύδνας,
Il.2.678 τῶν αὖ Φείδιππός τε καὶ Ἄντιφος ἡγησάσθην
Il.2.679 Θεσσαλοῦ υἷε δύω Ἡρακλεΐδαο ἄνακτος·
Il.2.680 τοῖς δὲ τριήκοντα γλαφυραὶ νέες ἐστιχόωντο.
Il.2.681 νῦν αὖ τοὺς ὅσσοι τὸ Πελασγικὸν Ἄργος ἔναιον,
Il.2.682 οἵ τʼ Ἄλον οἵ τʼ Ἀλόπην οἵ τε Τρηχῖνα νέμοντο,
Il.2.683 οἵ τʼ εἶχον Φθίην ἠδʼ Ἑλλάδα καλλιγύναικα,
Il.2.684 Μυρμιδόνες δὲ καλεῦντο καὶ Ἕλληνες καὶ Ἀχαιοί,
Il.2.685 τῶν αὖ πεντήκοντα νεῶν ἦν ἀρχὸς Ἀχιλλεύς.
Il.2.686 ἀλλʼ οἵ γʼ οὐ πολέμοιο δυσηχέος ἐμνώοντο·
Il.2.687 οὐ γὰρ ἔην ὅς τίς σφιν ἐπὶ στίχας ἡγήσαιτο·
Il.2.688 κεῖτο γὰρ ἐν νήεσσι ποδάρκης δῖος Ἀχιλλεὺς
Il.2.689 κούρης χωόμενος Βρισηΐδος ἠϋκόμοιο,
Il.2.690 τὴν ἐκ Λυρνησσοῦ ἐξείλετο πολλὰ μογήσας
Il.2.691 Λυρνησσὸν διαπορθήσας καὶ τείχεα Θήβης,
Il.2.692 κὰδ δὲ Μύνητʼ ἔβαλεν καὶ Ἐπίστροφον ἐγχεσιμώρους,
Il.2.693 υἱέας Εὐηνοῖο Σεληπιάδαο ἄνακτος·
Il.2.694 τῆς ὅ γε κεῖτʼ ἀχέων, τάχα δʼ ἀνστήσεσθαι ἔμελλεν.
Il.2.695 οἳ δʼ εἶχον Φυλάκην καὶ Πύρασον ἀνθεμόεντα
Il.2.696 Δήμητρος τέμενος, Ἴτωνά τε μητέρα μήλων,
Il.2.697 ἀγχίαλόν τʼ Ἀντρῶνα ἰδὲ Πτελεὸν λεχεποίην,
Il.2.698 τῶν αὖ Πρωτεσίλαος ἀρήϊος ἡγεμόνευε
Il.2.699 ζωὸς ἐών· τότε δʼ ἤδη ἔχεν κάτα γαῖα μέλαινα.
Il.2.700 τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο
Il.2.701 καὶ δόμος ἡμιτελής· τὸν δʼ ἔκτανε Δάρδανος ἀνὴρ
Il.2.702 νηὸς ἀποθρῴσκοντα πολὺ πρώτιστον Ἀχαιῶν.
Il.2.703 οὐδὲ μὲν οὐδʼ οἳ ἄναρχοι ἔσαν, πόθεόν γε μὲν ἀρχόν·
Il.2.704 ἀλλά σφεας κόσμησε Ποδάρκης ὄζος Ἄρηος
Il.2.705 Ἰφίκλου υἱὸς πολυμήλου Φυλακίδαο
Il.2.706 αὐτοκασίγνητος μεγαθύμου Πρωτεσιλάου
Il.2.707 ὁπλότερος γενεῇ· ὁ δʼ ἅμα πρότερος καὶ ἀρείων
Il.2.708 ἥρως Πρωτεσίλαος ἀρήϊος· οὐδέ τι λαοὶ
Il.2.709 δεύονθʼ ἡγεμόνος, πόθεόν γε μὲν ἐσθλὸν ἐόντα·
Il.2.710 τῷ δʼ ἅμα τεσσαράκοντα μέλαιναι νῆες ἕποντο.
Il.2.711 οἳ δὲ Φερὰς ἐνέμοντο παραὶ Βοιβηΐδα λίμνην
Il.2.712 Βοίβην καὶ Γλαφύρας καὶ ἐϋκτιμένην Ἰαωλκόν,
Il.2.713 τῶν ἦρχʼ Ἀδμήτοιο φίλος πάϊς ἕνδεκα νηῶν
Il.2.714 Εὔμηλος, τὸν ὑπʼ Ἀδμήτῳ τέκε δῖα γυναικῶν
Il.2.715 Ἄλκηστις Πελίαο θυγατρῶν εἶδος ἀρίστη.
Il.2.716 οἳ δʼ ἄρα Μηθώνην καὶ Θαυμακίην ἐνέμοντο
Il.2.717 καὶ Μελίβοιαν ἔχον καὶ Ὀλιζῶνα τρηχεῖαν,
Il.2.718 τῶν δὲ Φιλοκτήτης ἦρχεν τόξων ἐῢ εἰδὼς
Il.2.719 ἑπτὰ νεῶν· ἐρέται δʼ ἐν ἑκάστῃ πεντήκοντα
Il.2.720 ἐμβέβασαν τόξων εὖ εἰδότες ἶφι μάχεσθαι.
Il.2.721 ἀλλʼ ὃ μὲν ἐν νήσῳ κεῖτο κρατέρʼ ἄλγεα πάσχων
Il.2.722 Λήμνῳ ἐν ἠγαθέῃ, ὅθι μιν λίπον υἷες Ἀχαιῶν
Il.2.723 ἕλκεϊ μοχθίζοντα κακῷ ὀλοόφρονος ὕδρου·
Il.2.724 ἔνθʼ ὅ γε κεῖτʼ ἀχέων· τάχα δὲ μνήσεσθαι ἔμελλον
Il.2.725 Ἀργεῖοι παρὰ νηυσὶ Φιλοκτήταο ἄνακτος.
Il.2.726 οὐδὲ μὲν οὐδʼ οἳ ἄναρχοι ἔσαν, πόθεόν γε μὲν ἀρχόν·
Il.2.727 ἀλλὰ Μέδων κόσμησεν Ὀϊλῆος νόθος υἱός,
Il.2.728 τόν ῥʼ ἔτεκεν Ῥήνη ὑπʼ Ὀϊλῆϊ πτολιπόρθῳ.
Il.2.729 οἳ δʼ εἶχον Τρίκκην καὶ Ἰθώμην κλωμακόεσσαν,
Il.2.730 οἵ τʼ ἔχον Οἰχαλίην πόλιν Εὐρύτου Οἰχαλιῆος,
Il.2.731 τῶν αὖθʼ ἡγείσθην Ἀσκληπιοῦ δύο παῖδε
Il.2.732 ἰητῆρʼ ἀγαθὼ Ποδαλείριος ἠδὲ Μαχάων·
Il.2.733 τοῖς δὲ τριήκοντα γλαφυραὶ νέες ἐστιχόωντο.
Il.2.734 οἳ δʼ ἔχον Ὀρμένιον, οἵ τε κρήνην Ὑπέρειαν,
Il.2.735 οἵ τʼ ἔχον Ἀστέριον Τιτάνοιό τε λευκὰ κάρηνα,
Il.2.736 τῶν ἦρχʼ Εὐρύπυλος Εὐαίμονος ἀγλαὸς υἱός·
Il.2.737 τῷ δʼ ἅμα τεσσαράκοντα μέλαιναι νῆες ἕποντο.
Il.2.738 οἳ δʼ Ἄργισσαν ἔχον καὶ Γυρτώνην ἐνέμοντο,
Il.2.739 Ὄρθην Ἠλώνην τε πόλιν τʼ Ὀλοοσσόνα λευκήν,
Il.2.740 τῶν αὖθʼ ἡγεμόνευε μενεπτόλεμος Πολυποίτης
Il.2.741 υἱὸς Πειριθόοιο τὸν ἀθάνατος τέκετο Ζεύς·
Il.2.742 τόν ῥʼ ὑπὸ Πειριθόῳ τέκετο κλυτὸς Ἱπποδάμεια
Il.2.743 ἤματι τῷ ὅτε Φῆρας ἐτίσατο λαχνήεντας,
Il.2.744 τοὺς δʼ ἐκ Πηλίου ὦσε καὶ Αἰθίκεσσι πέλασσεν·
Il.2.745 οὐκ οἶος, ἅμα τῷ γε Λεοντεὺς ὄζος Ἄρηος
Il.2.746 υἱὸς ὑπερθύμοιο Κορώνου Καινεΐδαο·
Il.2.747 τοῖς δʼ ἅμα τεσσαράκοντα μέλαιναι νῆες ἕποντο.
Il.2.748 Γουνεὺς δʼ ἐκ Κύφου ἦγε δύω καὶ εἴκοσι νῆας·
Il.2.749 τῷ δʼ Ἐνιῆνες ἕποντο μενεπτόλεμοί τε Περαιβοὶ
Il.2.750 οἳ περὶ Δωδώνην δυσχείμερον οἰκίʼ ἔθεντο,
Il.2.751 οἵ τʼ ἀμφʼ ἱμερτὸν Τιταρησσὸν ἔργα νέμοντο
Il.2.752 ὅς ῥʼ ἐς Πηνειὸν προΐει καλλίρροον ὕδωρ,
Il.2.753 οὐδʼ ὅ γε Πηνειῷ συμμίσγεται ἀργυροδίνῃ,
Il.2.754 ἀλλά τέ μιν καθύπερθεν ἐπιρρέει ἠΰτʼ ἔλαιον·
Il.2.755 ὅρκου γὰρ δεινοῦ Στυγὸς ὕδατός ἐστιν ἀπορρώξ.
Il.2.756 Μαγνήτων δʼ ἦρχε Πρόθοος Τενθρηδόνος υἱός,
Il.2.757 οἳ περὶ Πηνειὸν καὶ Πήλιον εἰνοσίφυλλον
Il.2.758 ναίεσκον· τῶν μὲν Πρόθοος θοὸς ἡγεμόνευε,
Il.2.759 τῷ δʼ ἅμα τεσσαράκοντα μέλαιναι νῆες ἕποντο.
Il.2.760 οὗτοι ἄρʼ ἡγεμόνες Δαναῶν καὶ κοίρανοι ἦσαν·
Il.2.761 τίς τὰρ τῶν ὄχʼ ἄριστος ἔην σύ μοι ἔννεπε Μοῦσα
Il.2.762 αὐτῶν ἠδʼ ἵππων, οἳ ἅμʼ Ἀτρεΐδῃσιν ἕποντο.
Il.2.763 ἵπποι μὲν μέγʼ ἄρισται ἔσαν Φηρητιάδαο,
Il.2.764 τὰς Εὔμηλος ἔλαυνε ποδώκεας ὄρνιθας ὣς
Il.2.765 ὄτριχας οἰέτεας σταφύλῇ ἐπὶ νῶτον ἐΐσας·
Il.2.766 τὰς ἐν Πηρείῃ θρέψʼ ἀργυρότοξος Ἀπόλλων
Il.2.767 ἄμφω θηλείας, φόβον Ἄρηος φορεούσας.
Il.2.768 ἀνδρῶν αὖ μέγʼ ἄριστος ἔην Τελαμώνιος Αἴας
Il.2.769 ὄφρʼ Ἀχιλεὺς μήνιεν· ὃ γὰρ πολὺ φέρτατος ἦεν,
Il.2.770 ἵπποι θʼ οἳ φορέεσκον ἀμύμονα Πηλεΐωνα.
Il.2.771 ἀλλʼ ὃ μὲν ἐν νήεσσι κορωνίσι ποντοπόροισι
Il.2.772 κεῖτʼ ἀπομηνίσας Ἀγαμέμνονι ποιμένι λαῶν
Il.2.773 Ἀτρεΐδῃ· λαοὶ δὲ παρὰ ῥηγμῖνι θαλάσσης
Il.2.774 δίσκοισιν τέρποντο καὶ αἰγανέῃσιν ἱέντες
Il.2.775 τόξοισίν θʼ· ἵπποι δὲ παρʼ ἅρμασιν οἷσιν ἕκαστος
Il.2.776 λωτὸν ἐρεπτόμενοι ἐλεόθρεπτόν τε σέλινον
Il.2.777 ἕστασαν· ἅρματα δʼ εὖ πεπυκασμένα κεῖτο ἀνάκτων
Il.2.778 ἐν κλισίῃς· οἳ δʼ ἀρχὸν ἀρηΐφιλον ποθέοντες
Il.2.779 φοίτων ἔνθα καὶ ἔνθα κατὰ στρατὸν οὐδὲ μάχοντο.
Il.2.780 οἳ δʼ ἄρʼ ἴσαν ὡς εἴ τε πυρὶ χθὼν πᾶσα νέμοιτο·
Il.2.781 γαῖα δʼ ὑπεστενάχιζε Διὶ ὣς τερπικεραύνῳ
Il.2.782 χωομένῳ ὅτε τʼ ἀμφὶ Τυφωέϊ γαῖαν ἱμάσσῃ
Il.2.783 εἰν Ἀρίμοις, ὅθι φασὶ Τυφωέος ἔμμεναι εὐνάς·
Il.2.784 ὣς ἄρα τῶν ὑπὸ ποσσὶ μέγα στεναχίζετο γαῖα
Il.2.785 ἐρχομένων· μάλα δʼ ὦκα διέπρησσον πεδίοιο.
Il.2.786 Τρωσὶν δʼ ἄγγελος ἦλθε ποδήνεμος ὠκέα Ἶρις
Il.2.787 πὰρ Διὸς αἰγιόχοιο σὺν ἀγγελίῃ ἀλεγεινῇ·
Il.2.788 οἳ δʼ ἀγορὰς ἀγόρευον ἐπὶ Πριάμοιο θύρῃσι
Il.2.789 πάντες ὁμηγερέες ἠμὲν νέοι ἠδὲ γέροντες·
Il.2.790 ἀγχοῦ δʼ ἱσταμένη προσέφη πόδας ὠκέα Ἶρις·
Il.2.791 εἴσατο δὲ φθογγὴν υἷϊ Πριάμοιο Πολίτῃ,
Il.2.792 ὃς Τρώων σκοπὸς ἷζε ποδωκείῃσι πεποιθὼς
Il.2.793 τύμβῳ ἐπʼ ἀκροτάτῳ Αἰσυήταο γέροντος,
Il.2.794 δέγμενος ὁππότε ναῦφιν ἀφορμηθεῖεν Ἀχαιοί·
Il.2.795 τῷ μιν ἐεισαμένη προσέφη πόδας ὠκέα Ἶρις·
Il.2.796 ὦ γέρον αἰεί τοι μῦθοι φίλοι ἄκριτοί εἰσιν,
Il.2.797 ὥς ποτʼ ἐπʼ εἰρήνης· πόλεμος δʼ ἀλίαστος ὄρωρεν.
Il.2.798 ἤδη μὲν μάλα πολλὰ μάχας εἰσήλυθον ἀνδρῶν,
Il.2.799 ἀλλʼ οὔ πω τοιόνδε τοσόνδέ τε λαὸν ὄπωπα·
Il.2.800 λίην γὰρ φύλλοισιν ἐοικότες ἢ ψαμάθοισιν
Il.2.801 ἔρχονται πεδίοιο μαχησόμενοι προτὶ ἄστυ.
Il.2.802 Ἕκτορ σοὶ δὲ μάλιστʼ ἐπιτέλλομαι, ὧδε δὲ ῥέξαι·
Il.2.803 πολλοὶ γὰρ κατὰ ἄστυ μέγα Πριάμου ἐπίκουροι,
Il.2.804 ἄλλη δʼ ἄλλων γλῶσσα πολυσπερέων ἀνθρώπων·
Il.2.805 τοῖσιν ἕκαστος ἀνὴρ σημαινέτω οἷσί περ ἄρχει,
Il.2.806 τῶν δʼ ἐξηγείσθω κοσμησάμενος πολιήτας.
Il.2.807 ὣς ἔφαθʼ, Ἕκτωρ δʼ οὔ τι θεᾶς ἔπος ἠγνοίησεν,
Il.2.808 αἶψα δʼ ἔλυσʼ ἀγορήν· ἐπὶ τεύχεα δʼ ἐσσεύοντο·
Il.2.809 πᾶσαι δʼ ὠΐγνυντο πύλαι, ἐκ δʼ ἔσσυτο λαὸς
Il.2.810 πεζοί θʼ ἱππῆές τε· πολὺς δʼ ὀρυμαγδὸς ὀρώρει.
Il.2.811 ἔστι δέ τις προπάροιθε πόλιος αἰπεῖα κολώνη
Il.2.812 ἐν πεδίῳ ἀπάνευθε περίδρομος ἔνθα καὶ ἔνθα,
Il.2.813 τὴν ἤτοι ἄνδρες Βατίειαν κικλήσκουσιν,
Il.2.814 ἀθάνατοι δέ τε σῆμα πολυσκάρθμοιο Μυρίνης·
Il.2.815 ἔνθα τότε Τρῶές τε διέκριθεν ἠδʼ ἐπίκουροι.
Il.2.816 Τρωσὶ μὲν ἡγεμόνευε μέγας κορυθαίολος Ἕκτωρ
Il.2.817 Πριαμίδης· ἅμα τῷ γε πολὺ πλεῖστοι καὶ ἄριστοι
Il.2.818 λαοὶ θωρήσσοντο μεμαότες ἐγχείῃσι.
Il.2.819 Δαρδανίων αὖτʼ ἦρχεν ἐῢς πάϊς Ἀγχίσαο
Il.2.820 Αἰνείας, τὸν ὑπʼ Ἀγχίσῃ τέκε δῖʼ Ἀφροδίτη
Il.2.821 Ἴδης ἐν κνημοῖσι θεὰ βροτῷ εὐνηθεῖσα,
Il.2.822 οὐκ οἶος, ἅμα τῷ γε δύω Ἀντήνορος υἷε
Il.2.823 Ἀρχέλοχός τʼ Ἀκάμας τε μάχης εὖ εἰδότε πάσης.
Il.2.824 οἳ δὲ Ζέλειαν ἔναιον ὑπαὶ πόδα νείατον Ἴδης
Il.2.825 ἀφνειοὶ πίνοντες ὕδωρ μέλαν Αἰσήποιο
Il.2.826 Τρῶες, τῶν αὖτʼ ἦρχε Λυκάονος ἀγλαὸς υἱὸς
Il.2.827 Πάνδαρος, ᾧ καὶ τόξον Ἀπόλλων αὐτὸς ἔδωκεν.
Il.2.828 οἳ δʼ Ἀδρήστειάν τʼ εἶχον καὶ δῆμον Ἀπαισοῦ
Il.2.829 καὶ Πιτύειαν ἔχον καὶ Τηρείης ὄρος αἰπύ,
Il.2.830 τῶν ἦρχʼ Ἄδρηστός τε καὶ Ἄμφιος λινοθώρηξ
Il.2.831 υἷε δύω Μέροπος Περκωσίου, ὃς περὶ πάντων
Il.2.832 ᾔδεε μαντοσύνας, οὐδὲ οὓς παῖδας ἔασκε
Il.2.833 στείχειν ἐς πόλεμον φθισήνορα· τὼ δέ οἱ οὔ τι
Il.2.834 πειθέσθην· κῆρες γὰρ ἄγον μέλανος θανάτοιο.
Il.2.835 οἳ δʼ ἄρα Περκώτην καὶ Πράκτιον ἀμφενέμοντο
Il.2.836 καὶ Σηστὸν καὶ Ἄβυδον ἔχον καὶ δῖαν Ἀρίσβην,
Il.2.837 τῶν αὖθʼ Ὑρτακίδης ἦρχʼ Ἄσιος ὄρχαμος ἀνδρῶν,
Il.2.838 Ἄσιος Ὑρτακίδης ὃν Ἀρίσβηθεν φέρον ἵπποι
Il.2.839 αἴθωνες μεγάλοι ποταμοῦ ἄπο Σελλήεντος.
Il.2.840 Ἱππόθοος δʼ ἄγε φῦλα Πελασγῶν ἐγχεσιμώρων
Il.2.841 τῶν οἳ Λάρισαν ἐριβώλακα ναιετάασκον·
Il.2.842 τῶν ἦρχʼ Ἱππόθοός τε Πύλαιός τʼ ὄζος Ἄρηος,
Il.2.843 υἷε δύω Λήθοιο Πελασγοῦ Τευταμίδαο.
Il.2.844 αὐτὰρ Θρήϊκας ἦγʼ Ἀκάμας καὶ Πείροος ἥρως
Il.2.845 ὅσσους Ἑλλήσποντος ἀγάρροος ἐντὸς ἐέργει.
Il.2.846 Εὔφημος δʼ ἀρχὸς Κικόνων ἦν αἰχμητάων
Il.2.847 υἱὸς Τροιζήνοιο διοτρεφέος Κεάδαο.
Il.2.848 αὐτὰρ Πυραίχμης ἄγε Παίονας ἀγκυλοτόξους
Il.2.849 τηλόθεν ἐξ Ἀμυδῶνος ἀπʼ Ἀξιοῦ εὐρὺ ῥέοντος,
Il.2.850 Ἀξιοῦ οὗ κάλλιστον ὕδωρ ἐπικίδναται αἶαν.
Il.2.851 Παφλαγόνων δʼ ἡγεῖτο Πυλαιμένεος λάσιον κῆρ
Il.2.852 ἐξ Ἐνετῶν, ὅθεν ἡμιόνων γένος ἀγροτεράων,
Il.2.853 οἵ ῥα Κύτωρον ἔχον καὶ Σήσαμον ἀμφενέμοντο
Il.2.854 ἀμφί τε Παρθένιον ποταμὸν κλυτὰ δώματʼ ἔναιον
Il.2.855 Κρῶμνάν τʼ Αἰγιαλόν τε καὶ ὑψηλοὺς Ἐρυθίνους.
Il.2.856 αὐτὰρ Ἁλιζώνων Ὀδίος καὶ Ἐπίστροφος ἦρχον
Il.2.857 τηλόθεν ἐξ Ἀλύβης, ὅθεν ἀργύρου ἐστὶ γενέθλη.
Il.2.858 Μυσῶν δὲ Χρόμις ἦρχε καὶ Ἔννομος οἰωνιστής·
Il.2.859 ἀλλʼ οὐκ οἰωνοῖσιν ἐρύσατο κῆρα μέλαιναν,
Il.2.860 ἀλλʼ ἐδάμη ὑπὸ χερσὶ ποδώκεος Αἰακίδαο
Il.2.861 ἐν ποταμῷ, ὅθι περ Τρῶας κεράϊζε καὶ ἄλλους.
Il.2.862 Φόρκυς αὖ Φρύγας ἦγε καὶ Ἀσκάνιος θεοειδὴς
Il.2.863 τῆλʼ ἐξ Ἀσκανίης· μέμασαν δʼ ὑσμῖνι μάχεσθαι.
Il.2.864 Μῄοσιν αὖ Μέσθλης τε καὶ Ἄντιφος ἡγησάσθην
Il.2.865 υἷε Ταλαιμένεος τὼ Γυγαίη τέκε λίμνη,
Il.2.866 οἳ καὶ Μῄονας ἦγον ὑπὸ Τμώλῳ γεγαῶτας.
Il.2.867 Νάστης αὖ Καρῶν ἡγήσατο βαρβαροφώνων,
Il.2.868 οἳ Μίλητον ἔχον Φθιρῶν τʼ ὄρος ἀκριτόφυλλον
Il.2.869 Μαιάνδρου τε ῥοὰς Μυκάλης τʼ αἰπεινὰ κάρηνα·
Il.2.870 τῶν μὲν ἄρʼ Ἀμφίμαχος καὶ Νάστης ἡγησάσθην,
Il.2.871 Νάστης Ἀμφίμαχός τε Νομίονος ἀγλαὰ τέκνα,
Il.2.872 ὃς καὶ χρυσὸν ἔχων πόλεμον δʼ ἴεν ἠΰτε κούρη
Il.2.873 νήπιος, οὐδέ τί οἱ τό γʼ ἐπήρκεσε λυγρὸν ὄλεθρον,
Il.2.874 ἀλλʼ ἐδάμη ὑπὸ χερσὶ ποδώκεος Αἰακίδαο
Il.2.875 ἐν ποταμῷ, χρυσὸν δʼ Ἀχιλεὺς ἐκόμισσε δαΐφρων.
Il.2.876 Σαρπηδὼν δʼ ἦρχεν Λυκίων καὶ Γλαῦκος ἀμύμων
Il.2.877 τηλόθεν ἐκ Λυκίης, Ξάνθου ἄπο δινήεντος.
Il.3.1 αὐτὰρ ἐπεὶ κόσμηθεν ἅμʼ ἡγεμόνεσσιν ἕκαστοι,
Il.3.2 Τρῶες μὲν κλαγγῇ τʼ ἐνοπῇ τʼ ἴσαν ὄρνιθες ὣς
Il.3.3 ἠΰτε περ κλαγγὴ γεράνων πέλει οὐρανόθι πρό·
Il.3.4 αἵ τʼ ἐπεὶ οὖν χειμῶνα φύγον καὶ ἀθέσφατον ὄμβρον
Il.3.5 κλαγγῇ ταί γε πέτονται ἐπʼ ὠκεανοῖο ῥοάων
Il.3.6 ἀνδράσι Πυγμαίοισι φόνον καὶ κῆρα φέρουσαι·
Il.3.7 ἠέριαι δʼ ἄρα ταί γε κακὴν ἔριδα προφέρονται.
Il.3.8 οἳ δʼ ἄρʼ ἴσαν σιγῇ μένεα πνείοντες Ἀχαιοὶ
Il.3.9 ἐν θυμῷ μεμαῶτες ἀλεξέμεν ἀλλήλοισιν.
Il.3.10 εὖτʼ ὄρεος κορυφῇσι Νότος κατέχευεν ὀμίχλην
Il.3.11 ποιμέσιν οὔ τι φίλην, κλέπτῃ δέ τε νυκτὸς ἀμείνω,
Il.3.12 τόσσόν τίς τʼ ἐπιλεύσσει ὅσον τʼ ἐπὶ λᾶαν ἵησιν·
Il.3.13 ὣς ἄρα τῶν ὑπὸ ποσσὶ κονίσαλος ὄρνυτʼ ἀελλὴς
Il.3.14 ἐρχομένων· μάλα δʼ ὦκα διέπρησσον πεδίοιο.
Il.3.15 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.3.16 Τρωσὶν μὲν προμάχιζεν Ἀλέξανδρος θεοειδὴς
Il.3.17 παρδαλέην ὤμοισιν ἔχων καὶ καμπύλα τόξα
Il.3.18 καὶ ξίφος· αὐτὰρ δοῦρε δύω κεκορυθμένα χαλκῷ
Il.3.19 πάλλων Ἀργείων προκαλίζετο πάντας ἀρίστους
Il.3.20 ἀντίβιον μαχέσασθαι ἐν αἰνῇ δηϊοτῆτι.
Il.3.21 τὸν δʼ ὡς οὖν ἐνόησεν ἀρηΐφιλος Μενέλαος
Il.3.22 ἐρχόμενον προπάροιθεν ὁμίλου μακρὰ βιβάντα,
Il.3.23 ὥς τε λέων ἐχάρη μεγάλῳ ἐπὶ σώματι κύρσας
Il.3.24 εὑρὼν ἢ ἔλαφον κεραὸν ἢ ἄγριον αἶγα
Il.3.25 πεινάων· μάλα γάρ τε κατεσθίει, εἴ περ ἂν αὐτὸν
Il.3.26 σεύωνται ταχέες τε κύνες θαλεροί τʼ αἰζηοί·
Il.3.27 ὣς ἐχάρη Μενέλαος Ἀλέξανδρον θεοειδέα
Il.3.28 ὀφθαλμοῖσιν ἰδών· φάτο γὰρ τίσεσθαι ἀλείτην·
Il.3.29 αὐτίκα δʼ ἐξ ὀχέων σὺν τεύχεσιν ἆλτο χαμᾶζε.
Il.3.30 τὸν δʼ ὡς οὖν ἐνόησεν Ἀλέξανδρος θεοειδὴς
Il.3.31 ἐν προμάχοισι φανέντα, κατεπλήγη φίλον ἦτορ,
Il.3.32 ἂψ δʼ ἑτάρων εἰς ἔθνος ἐχάζετο κῆρʼ ἀλεείνων.
Il.3.33 ὡς δʼ ὅτε τίς τε δράκοντα ἰδὼν παλίνορσος ἀπέστη
Il.3.34 οὔρεος ἐν βήσσῃς, ὑπό τε τρόμος ἔλλαβε γυῖα,
Il.3.35 ἂψ δʼ ἀνεχώρησεν, ὦχρός τέ μιν εἷλε παρειάς,
Il.3.36 ὣς αὖτις καθʼ ὅμιλον ἔδυ Τρώων ἀγερώχων
Il.3.37 δείσας Ἀτρέος υἱὸν Ἀλέξανδρος θεοειδής.
Il.3.38 τὸν δʼ Ἕκτωρ νείκεσσεν ἰδὼν αἰσχροῖς ἐπέεσσιν·
Il.3.39 Δύσπαρι εἶδος ἄριστε γυναιμανὲς ἠπεροπευτὰ
Il.3.40 αἴθʼ ὄφελες ἄγονός τʼ ἔμεναι ἄγαμός τʼ ἀπολέσθαι·
Il.3.41 καί κε τὸ βουλοίμην, καί κεν πολὺ κέρδιον ἦεν
Il.3.42 ἢ οὕτω λώβην τʼ ἔμεναι καὶ ὑπόψιον ἄλλων.
Il.3.43 ἦ που καγχαλόωσι κάρη κομόωντες Ἀχαιοὶ
Il.3.44 φάντες ἀριστῆα πρόμον ἔμμεναι, οὕνεκα καλὸν
Il.3.45 εἶδος ἔπʼ, ἀλλʼ οὐκ ἔστι βίη φρεσὶν οὐδέ τις ἀλκή.
Il.3.46 ἦ τοιόσδε ἐὼν ἐν ποντοπόροισι νέεσσι
Il.3.47 πόντον ἐπιπλώσας, ἑτάρους ἐρίηρας ἀγείρας,
Il.3.48 μιχθεὶς ἀλλοδαποῖσι γυναῖκʼ εὐειδέʼ ἀνῆγες
Il.3.49 ἐξ ἀπίης γαίης νυὸν ἀνδρῶν αἰχμητάων
Il.3.50 πατρί τε σῷ μέγα πῆμα πόληΐ τε παντί τε δήμῳ,
Il.3.51 δυσμενέσιν μὲν χάρμα, κατηφείην δὲ σοὶ αὐτῷ;
Il.3.52 οὐκ ἂν δὴ μείνειας ἀρηΐφιλον Μενέλαον;
Il.3.53 γνοίης χʼ οἵου φωτὸς ἔχεις θαλερὴν παράκοιτιν·
Il.3.54 οὐκ ἄν τοι χραίσμῃ κίθαρις τά τε δῶρʼ Ἀφροδίτης
Il.3.55 ἥ τε κόμη τό τε εἶδος ὅτʼ ἐν κονίῃσι μιγείης.
Il.3.56 ἀλλὰ μάλα Τρῶες δειδήμονες· ἦ τέ κεν ἤδη
Il.3.57 λάϊνον ἕσσο χιτῶνα κακῶν ἕνεχʼ ὅσσα ἔοργας.
Il.3.58 τὸν δʼ αὖτε προσέειπεν Ἀλέξανδρος θεοειδής·
Il.3.59 Ἕκτορ ἐπεί με κατʼ αἶσαν ἐνείκεσας οὐδʼ ὑπὲρ αἶσαν·
Il.3.60 αἰεί τοι κραδίη πέλεκυς ὥς ἐστιν ἀτειρὴς
Il.3.61 ὅς τʼ εἶσιν διὰ δουρὸς ὑπʼ ἀνέρος ὅς ῥά τε τέχνῃ
Il.3.62 νήϊον ἐκτάμνῃσιν, ὀφέλλει δʼ ἀνδρὸς ἐρωήν·
Il.3.63 ὣς σοὶ ἐνὶ στήθεσσιν ἀτάρβητος νόος ἐστί·
Il.3.64 μή μοι δῶρʼ ἐρατὰ πρόφερε χρυσέης Ἀφροδίτης·
Il.3.65 οὔ τοι ἀπόβλητʼ ἐστὶ θεῶν ἐρικυδέα δῶρα
Il.3.66 ὅσσά κεν αὐτοὶ δῶσιν, ἑκὼν δʼ οὐκ ἄν τις ἕλοιτο·
Il.3.67 νῦν αὖτʼ εἴ μʼ ἐθέλεις πολεμίζειν ἠδὲ μάχεσθαι,
Il.3.68 ἄλλους μὲν κάθισον Τρῶας καὶ πάντας Ἀχαιούς,
Il.3.69 αὐτὰρ ἔμʼ ἐν μέσσῳ καὶ ἀρηΐφιλον Μενέλαον
Il.3.70 συμβάλετʼ ἀμφʼ Ἑλένῃ καὶ κτήμασι πᾶσι μάχεσθαι·
Il.3.71 ὁππότερος δέ κε νικήσῃ κρείσσων τε γένηται,
Il.3.72 κτήμαθʼ ἑλὼν εὖ πάντα γυναῖκά τε οἴκαδʼ ἀγέσθω·
Il.3.73 οἳ δʼ ἄλλοι φιλότητα καὶ ὅρκια πιστὰ ταμόντες
Il.3.74 ναίοιτε Τροίην ἐριβώλακα, τοὶ δὲ νεέσθων
Il.3.75 Ἄργος ἐς ἱππόβοτον καὶ Ἀχαιΐδα καλλιγύναικα.
Il.3.76 ὣς ἔφαθʼ, Ἕκτωρ δʼ αὖτʼ ἐχάρη μέγα μῦθον ἀκούσας,
Il.3.77 καί ῥʼ ἐς μέσσον ἰὼν Τρώων ἀνέεργε φάλαγγας
Il.3.78 μέσσου δουρὸς ἑλών· τοὶ δʼ ἱδρύνθησαν ἅπαντες.
Il.3.79 τῷ δʼ ἐπετοξάζοντο κάρη κομόωντες Ἀχαιοὶ
Il.3.80 ἰοῖσίν τε τιτυσκόμενοι λάεσσί τʼ ἔβαλλον·
Il.3.81 αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων·
Il.3.82 ἴσχεσθʼ Ἀργεῖοι, μὴ βάλλετε κοῦροι Ἀχαιῶν·
Il.3.83 στεῦται γάρ τι ἔπος ἐρέειν κορυθαίολος Ἕκτωρ.
Il.3.84 ὣς ἔφαθʼ, οἳ δʼ ἔσχοντο μάχης ἄνεῴ τʼ ἐγένοντο
Il.3.85 ἐσσυμένως· Ἕκτωρ δὲ μετʼ ἀμφοτέροισιν ἔειπε·
Il.3.86 κέκλυτέ μευ Τρῶες καὶ ἐϋκνήμιδες Ἀχαιοὶ
Il.3.87 μῦθον Ἀλεξάνδροιο, τοῦ εἵνεκα νεῖκος ὄρωρεν.
Il.3.88 ἄλλους μὲν κέλεται Τρῶας καὶ πάντας Ἀχαιοὺς
Il.3.89 τεύχεα κάλʼ ἀποθέσθαι ἐπὶ χθονὶ πουλυβοτείρῃ,
Il.3.90 αὐτὸν δʼ ἐν μέσσῳ καὶ ἀρηΐφιλον Μενέλαον
Il.3.91 οἴους ἀμφʼ Ἑλένῃ καὶ κτήμασι πᾶσι μάχεσθαι.
Il.3.92 ὁππότερος δέ κε νικήσῃ κρείσσων τε γένηται
Il.3.93 κτήμαθʼ ἑλὼν εὖ πάντα γυναῖκά τε οἴκαδʼ ἀγέσθω·
Il.3.94 οἳ δʼ ἄλλοι φιλότητα καὶ ὅρκια πιστὰ τάμωμεν.
Il.3.95 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ·
Il.3.96 τοῖσι δὲ καὶ μετέειπε βοὴν ἀγαθὸς Μενέλαος·
Il.3.97 κέκλυτε νῦν καὶ ἐμεῖο· μάλιστα γὰρ ἄλγος ἱκάνει
Il.3.98 θυμὸν ἐμόν, φρονέω δὲ διακρινθήμεναι ἤδη
Il.3.99 Ἀργείους καὶ Τρῶας, ἐπεὶ κακὰ πολλὰ πέπασθε
Il.3.100 εἵνεκʼ ἐμῆς ἔριδος καὶ Ἀλεξάνδρου ἕνεκʼ ἀρχῆς·
Il.3.101 ἡμέων δʼ ὁπποτέρῳ θάνατος καὶ μοῖρα τέτυκται
Il.3.102 τεθναίη· ἄλλοι δὲ διακρινθεῖτε τάχιστα.
Il.3.103 οἴσετε ἄρνʼ, ἕτερον λευκόν, ἑτέρην δὲ μέλαιναν,
Il.3.104 Γῇ τε καὶ Ἠελίῳ· Διὶ δʼ ἡμεῖς οἴσομεν ἄλλον·
Il.3.105 ἄξετε δὲ Πριάμοιο βίην, ὄφρʼ ὅρκια τάμνῃ
Il.3.106 αὐτός, ἐπεί οἱ παῖδες ὑπερφίαλοι καὶ ἄπιστοι,
Il.3.107 μή τις ὑπερβασίῃ Διὸς ὅρκια δηλήσηται.
Il.3.108 αἰεὶ δʼ ὁπλοτέρων ἀνδρῶν φρένες ἠερέθονται·
Il.3.109 οἷς δʼ ὁ γέρων μετέῃσιν ἅμα πρόσσω καὶ ὀπίσσω
Il.3.110 λεύσσει, ὅπως ὄχʼ ἄριστα μετʼ ἀμφοτέροισι γένηται.
Il.3.111 ὣς ἔφαθʼ, οἳ δʼ ἐχάρησαν Ἀχαιοί τε Τρῶές τε
Il.3.112 ἐλπόμενοι παύσασθαι ὀϊζυροῦ πολέμοιο.
Il.3.113 καί ῥʼ ἵππους μὲν ἔρυξαν ἐπὶ στίχας, ἐκ δʼ ἔβαν αὐτοί,
Il.3.114 τεύχεά τʼ ἐξεδύοντο· τὰ μὲν κατέθεντʼ ἐπὶ γαίῃ
Il.3.115 πλησίον ἀλλήλων, ὀλίγη δʼ ἦν ἀμφὶς ἄρουρα·
Il.3.116 Ἕκτωρ δὲ προτὶ ἄστυ δύω κήρυκας ἔπεμπε
Il.3.117 καρπαλίμως ἄρνάς τε φέρειν Πρίαμόν τε καλέσσαι·
Il.3.118 αὐτὰρ ὃ Ταλθύβιον προΐει κρείων Ἀγαμέμνων
Il.3.119 νῆας ἔπι γλαφυρὰς ἰέναι, ἠδʼ ἄρνʼ ἐκέλευεν
Il.3.120 οἰσέμεναι· ὃ δʼ ἄρʼ οὐκ ἀπίθησʼ Ἀγαμέμνονι δίῳ.
Il.3.121 Ἶρις δʼ αὖθʼ Ἑλένῃ λευκωλένῳ ἄγγελος ἦλθεν
Il.3.122 εἰδομένη γαλόῳ Ἀντηνορίδαο δάμαρτι,
Il.3.123 τὴν Ἀντηνορίδης εἶχε κρείων Ἑλικάων
Il.3.124 Λαοδίκην Πριάμοιο θυγατρῶν εἶδος ἀρίστην.
Il.3.125 τὴν δʼ εὗρʼ ἐν μεγάρῳ· ἣ δὲ μέγαν ἱστὸν ὕφαινε
Il.3.126 δίπλακα πορφυρέην, πολέας δʼ ἐνέπασσεν ἀέθλους
Il.3.127 Τρώων θʼ ἱπποδάμων καὶ Ἀχαιῶν χαλκοχιτώνων,
Il.3.128 οὕς ἑθεν εἵνεκʼ ἔπασχον ὑπʼ Ἄρηος παλαμάων·
Il.3.129 ἀγχοῦ δʼ ἱσταμένη προσέφη πόδας ὠκέα Ἶρις·
Il.3.130 δεῦρʼ ἴθι νύμφα φίλη, ἵνα θέσκελα ἔργα ἴδηαι
Il.3.131 Τρώων θʼ ἱπποδάμων καὶ Ἀχαιῶν χαλκοχιτώνων,
Il.3.132 οἳ πρὶν ἐπʼ ἀλλήλοισι φέρον πολύδακρυν Ἄρηα
Il.3.133 ἐν πεδίῳ ὀλοοῖο λιλαιόμενοι πολέμοιο·
Il.3.134 οἳ δὴ νῦν ἕαται σιγῇ, πόλεμος δὲ πέπαυται,
Il.3.135 ἀσπίσι κεκλιμένοι, παρὰ δʼ ἔγχεα μακρὰ πέπηγεν.
Il.3.136 αὐτὰρ Ἀλέξανδρος καὶ ἀρηΐφιλος Μενέλαος
Il.3.137 μακρῇς ἐγχείῃσι μαχήσονται περὶ σεῖο·
Il.3.138 τῷ δέ κε νικήσαντι φίλη κεκλήσῃ ἄκοιτις.
Il.3.139 ὣς εἰποῦσα θεὰ γλυκὺν ἵμερον ἔμβαλε θυμῷ
Il.3.140 ἀνδρός τε προτέρου καὶ ἄστεος ἠδὲ τοκήων·
Il.3.141 αὐτίκα δʼ ἀργεννῇσι καλυψαμένη ὀθόνῃσιν
Il.3.142 ὁρμᾶτʼ ἐκ θαλάμοιο τέρεν κατὰ δάκρυ χέουσα
Il.3.143 οὐκ οἴη, ἅμα τῇ γε καὶ ἀμφίπολοι δύʼ ἕποντο,
Il.3.144 Αἴθρη Πιτθῆος θυγάτηρ, Κλυμένη τε βοῶπις·
Il.3.145 αἶψα δʼ ἔπειθʼ ἵκανον ὅθι Σκαιαὶ πύλαι ἦσαν.
Il.3.146 οἳ δʼ ἀμφὶ Πρίαμον καὶ Πάνθοον ἠδὲ Θυμοίτην
Il.3.147 Λάμπόν τε Κλυτίον θʼ Ἱκετάονά τʼ ὄζον Ἄρηος
Il.3.148 Οὐκαλέγων τε καὶ Ἀντήνωρ πεπνυμένω ἄμφω
Il.3.149 ἥατο δημογέροντες ἐπὶ Σκαιῇσι πύλῃσι,
Il.3.150 γήραϊ δὴ πολέμοιο πεπαυμένοι, ἀλλʼ ἀγορηταὶ
Il.3.151 ἐσθλοί, τεττίγεσσιν ἐοικότες οἵ τε καθʼ ὕλην
Il.3.152 δενδρέῳ ἐφεζόμενοι ὄπα λειριόεσσαν ἱεῖσι·
Il.3.153 τοῖοι ἄρα Τρώων ἡγήτορες ἧντʼ ἐπὶ πύργῳ.
Il.3.154 οἳ δʼ ὡς οὖν εἴδονθʼ Ἑλένην ἐπὶ πύργον ἰοῦσαν,
Il.3.155 ἦκα πρὸς ἀλλήλους ἔπεα πτερόεντʼ ἀγόρευον·
Il.3.156 οὐ νέμεσις Τρῶας καὶ ἐϋκνήμιδας Ἀχαιοὺς
Il.3.157 τοιῇδʼ ἀμφὶ γυναικὶ πολὺν χρόνον ἄλγεα πάσχειν·
Il.3.158 αἰνῶς ἀθανάτῃσι θεῇς εἰς ὦπα ἔοικεν·
Il.3.159 ἀλλὰ καὶ ὧς τοίη περ ἐοῦσʼ ἐν νηυσὶ νεέσθω,
Il.3.160 μηδʼ ἡμῖν τεκέεσσί τʼ ὀπίσσω πῆμα λίποιτο.
Il.3.161 ὣς ἄρʼ ἔφαν, Πρίαμος δʼ Ἑλένην ἐκαλέσσατο φωνῇ·
Il.3.162 δεῦρο πάροιθʼ ἐλθοῦσα φίλον τέκος ἵζευ ἐμεῖο,
Il.3.163 ὄφρα ἴδῃ πρότερόν τε πόσιν πηούς τε φίλους τε·
Il.3.164 οὔ τί μοι αἰτίη ἐσσί, θεοί νύ μοι αἴτιοί εἰσιν
Il.3.165 οἵ μοι ἐφώρμησαν πόλεμον πολύδακρυν Ἀχαιῶν·
Il.3.166 ὥς μοι καὶ τόνδʼ ἄνδρα πελώριον ἐξονομήνῃς
Il.3.167 ὅς τις ὅδʼ ἐστὶν Ἀχαιὸς ἀνὴρ ἠΰς τε μέγας τε.
Il.3.168 ἤτοι μὲν κεφαλῇ καὶ μείζονες ἄλλοι ἔασι,
Il.3.169 καλὸν δʼ οὕτω ἐγὼν οὔ πω ἴδον ὀφθαλμοῖσιν,
Il.3.170 οὐδʼ οὕτω γεραρόν· βασιλῆϊ γὰρ ἀνδρὶ ἔοικε.
Il.3.171 τὸν δʼ Ἑλένη μύθοισιν ἀμείβετο δῖα γυναικῶν·
Il.3.172 αἰδοῖός τέ μοί ἐσσι φίλε ἑκυρὲ δεινός τε·
Il.3.173 ὡς ὄφελεν θάνατός μοι ἁδεῖν κακὸς ὁππότε δεῦρο
Il.3.174 υἱέϊ σῷ ἑπόμην θάλαμον γνωτούς τε λιποῦσα
Il.3.175 παῖδά τε τηλυγέτην καὶ ὁμηλικίην ἐρατεινήν.
Il.3.176 ἀλλὰ τά γʼ οὐκ ἐγένοντο· τὸ καὶ κλαίουσα τέτηκα.
Il.3.177 τοῦτο δέ τοι ἐρέω ὅ μʼ ἀνείρεαι ἠδὲ μεταλλᾷς·
Il.3.178 οὗτός γʼ Ἀτρεΐδης εὐρὺ κρείων Ἀγαμέμνων,
Il.3.179 ἀμφότερον βασιλεύς τʼ ἀγαθὸς κρατερός τʼ αἰχμητής·
Il.3.180 δαὴρ αὖτʼ ἐμὸς ἔσκε κυνώπιδος, εἴ ποτʼ ἔην γε.
Il.3.181 ὣς φάτο, τὸν δʼ ὁ γέρων ἠγάσσατο φώνησέν τε·
Il.3.182 ὦ μάκαρ Ἀτρεΐδη μοιρηγενὲς ὀλβιόδαιμον,
Il.3.183 ἦ ῥά νύ τοι πολλοὶ δεδμήατο κοῦροι Ἀχαιῶν.
Il.3.184 ἤδη καὶ Φρυγίην εἰσήλυθον ἀμπελόεσσαν,
Il.3.185 ἔνθα ἴδον πλείστους Φρύγας ἀνέρας αἰολοπώλους
Il.3.186 λαοὺς Ὀτρῆος καὶ Μυγδόνος ἀντιθέοιο,
Il.3.187 οἵ ῥα τότʼ ἐστρατόωντο παρʼ ὄχθας Σαγγαρίοιο·
Il.3.188 καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην
Il.3.189 ἤματι τῷ ὅτε τʼ ἦλθον Ἀμαζόνες ἀντιάνειραι·
Il.3.190 ἀλλʼ οὐδʼ οἳ τόσοι ἦσαν ὅσοι ἑλίκωπες Ἀχαιοί.
Il.3.191 δεύτερον αὖτʼ Ὀδυσῆα ἰδὼν ἐρέεινʼ ὁ γεραιός·
Il.3.192 εἴπʼ ἄγε μοι καὶ τόνδε φίλον τέκος ὅς τις ὅδʼ ἐστί·
Il.3.193 μείων μὲν κεφαλῇ Ἀγαμέμνονος Ἀτρεΐδαο,
Il.3.194 εὐρύτερος δʼ ὤμοισιν ἰδὲ στέρνοισιν ἰδέσθαι.
Il.3.195 τεύχεα μέν οἱ κεῖται ἐπὶ χθονὶ πουλυβοτείρῃ,
Il.3.196 αὐτὸς δὲ κτίλος ὣς ἐπιπωλεῖται στίχας ἀνδρῶν·
Il.3.197 ἀρνειῷ μιν ἔγωγε ἐΐσκω πηγεσιμάλλῳ,
Il.3.198 ὅς τʼ οἰῶν μέγα πῶϋ διέρχεται ἀργεννάων.
Il.3.199 τὸν δʼ ἠμείβετʼ ἔπειθʼ Ἑλένη Διὸς ἐκγεγαυῖα·
Il.3.200 οὗτος δʼ αὖ Λαερτιάδης πολύμητις Ὀδυσσεύς,
Il.3.201 ὃς τράφη ἐν δήμῳ Ἰθάκης κραναῆς περ ἐούσης
Il.3.202 εἰδὼς παντοίους τε δόλους καὶ μήδεα πυκνά.
Il.3.203 τὴν δʼ αὖτʼ Ἀντήνωρ πεπνυμένος ἀντίον ηὔδα·
Il.3.204 ὦ γύναι ἦ μάλα τοῦτο ἔπος νημερτὲς ἔειπες·
Il.3.205 ἤδη γὰρ καὶ δεῦρό ποτʼ ἤλυθε δῖος Ὀδυσσεὺς
Il.3.206 σεῦ ἕνεκʼ ἀγγελίης σὺν ἀρηϊφίλῳ Μενελάῳ·
Il.3.207 τοὺς δʼ ἐγὼ ἐξείνισσα καὶ ἐν μεγάροισι φίλησα,
Il.3.208 ἀμφοτέρων δὲ φυὴν ἐδάην καὶ μήδεα πυκνά.
Il.3.209 ἀλλʼ ὅτε δὴ Τρώεσσιν ἐν ἀγρομένοισιν ἔμιχθεν
Il.3.210 στάντων μὲν Μενέλαος ὑπείρεχεν εὐρέας ὤμους,
Il.3.211 ἄμφω δʼ ἑζομένω γεραρώτερος ἦεν Ὀδυσσεύς·
Il.3.212 ἀλλʼ ὅτε δὴ μύθους καὶ μήδεα πᾶσιν ὕφαινον
Il.3.213 ἤτοι μὲν Μενέλαος ἐπιτροχάδην ἀγόρευε,
Il.3.214 παῦρα μὲν ἀλλὰ μάλα λιγέως, ἐπεὶ οὐ πολύμυθος
Il.3.215 οὐδʼ ἀφαμαρτοεπής· ἦ καὶ γένει ὕστερος ἦεν.
Il.3.216 ἀλλʼ ὅτε δὴ πολύμητις ἀναΐξειεν Ὀδυσσεὺς
Il.3.217 στάσκεν, ὑπαὶ δὲ ἴδεσκε κατὰ χθονὸς ὄμματα πήξας,
Il.3.218 σκῆπτρον δʼ οὔτʼ ὀπίσω οὔτε προπρηνὲς ἐνώμα,
Il.3.219 ἀλλʼ ἀστεμφὲς ἔχεσκεν ἀΐδρεϊ φωτὶ ἐοικώς·
Il.3.220 φαίης κε ζάκοτόν τέ τινʼ ἔμμεναι ἄφρονά τʼ αὔτως.
Il.3.221 ἀλλʼ ὅτε δὴ ὄπα τε μεγάλην ἐκ στήθεος εἵη
Il.3.222 καὶ ἔπεα νιφάδεσσιν ἐοικότα χειμερίῃσιν,
Il.3.223 οὐκ ἂν ἔπειτʼ Ὀδυσῆΐ γʼ ἐρίσσειε βροτὸς ἄλλος·
Il.3.224 οὐ τότε γʼ ὧδʼ Ὀδυσῆος ἀγασσάμεθʼ εἶδος ἰδόντες.
Il.3.225 τὸ τρίτον αὖτʼ Αἴαντα ἰδὼν ἐρέεινʼ ὃ γεραιός·
Il.3.226 τίς τὰρ ὅδʼ ἄλλος Ἀχαιὸς ἀνὴρ ἠΰς τε μέγας τε
Il.3.227 ἔξοχος Ἀργείων κεφαλήν τε καὶ εὐρέας ὤμους;
Il.3.228 τὸν δʼ Ἑλένη τανύπεπλος ἀμείβετο δῖα γυναικῶν·
Il.3.229 οὗτος δʼ Αἴας ἐστὶ πελώριος ἕρκος Ἀχαιῶν·
Il.3.230 Ἰδομενεὺς δʼ ἑτέρωθεν ἐνὶ Κρήτεσσι θεὸς ὣς
Il.3.231 ἕστηκʼ, ἀμφὶ δέ μιν Κρητῶν ἀγοὶ ἠγερέθονται.
Il.3.232 πολλάκι μιν ξείνισσεν ἀρηΐφιλος Μενέλαος
Il.3.233 οἴκῳ ἐν ἡμετέρῳ ὁπότε Κρήτηθεν ἵκοιτο.
Il.3.234 νῦν δʼ ἄλλους μὲν πάντας ὁρῶ ἑλίκωπας Ἀχαιούς,
Il.3.235 οὕς κεν ἐῢ γνοίην καί τʼ οὔνομα μυθησαίμην·
Il.3.236 δοιὼ δʼ οὐ δύναμαι ἰδέειν κοσμήτορε λαῶν
Il.3.237 Κάστορά θʼ ἱππόδαμον καὶ πὺξ ἀγαθὸν Πολυδεύκεα
Il.3.238 αὐτοκασιγνήτω, τώ μοι μία γείνατο μήτηρ.
Il.3.239 ἢ οὐχ ἑσπέσθην Λακεδαίμονος ἐξ ἐρατεινῆς,
Il.3.240 ἢ δεύρω μὲν ἕποντο νέεσσʼ ἔνι ποντοπόροισι,
Il.3.241 νῦν αὖτʼ οὐκ ἐθέλουσι μάχην καταδύμεναι ἀνδρῶν
Il.3.242 αἴσχεα δειδιότες καὶ ὀνείδεα πόλλʼ ἅ μοί ἐστιν.
Il.3.243 ὣς φάτο, τοὺς δʼ ἤδη κάτεχεν φυσίζοος αἶα
Il.3.244 ἐν Λακεδαίμονι αὖθι φίλῃ ἐν πατρίδι γαίῃ.
Il.3.245 κήρυκες δʼ ἀνὰ ἄστυ θεῶν φέρον ὅρκια πιστὰ
Il.3.246 ἄρνε δύω καὶ οἶνον ἐΰφρονα καρπὸν ἀρούρης
Il.3.247 ἀσκῷ ἐν αἰγείῳ· φέρε δὲ κρητῆρα φαεινὸν
Il.3.248 κῆρυξ Ἰδαῖος ἠδὲ χρύσεια κύπελλα·
Il.3.249 ὄτρυνεν δὲ γέροντα παριστάμενος ἐπέεσσιν·
Il.3.250 ὄρσεο Λαομεδοντιάδη, καλέουσιν ἄριστοι
Il.3.251 Τρώων θʼ ἱπποδάμων καὶ Ἀχαιῶν χαλκοχιτώνων
Il.3.252 ἐς πεδίον καταβῆναι ἵνʼ ὅρκια πιστὰ τάμητε·
Il.3.253 αὐτὰρ Ἀλέξανδρος καὶ ἀρηΐφιλος Μενέλαος
Il.3.254 μακρῇς ἐγχείῃσι μαχήσοντʼ ἀμφὶ γυναικί·
Il.3.255 τῷ δέ κε νικήσαντι γυνὴ καὶ κτήμαθʼ ἕποιτο·
Il.3.256 οἳ δʼ ἄλλοι φιλότητα καὶ ὅρκια πιστὰ ταμόντες
Il.3.257 ναίοιμεν Τροίην ἐριβώλακα, τοὶ δὲ νέονται
Il.3.258 Ἄργος ἐς ἱππόβοτον καὶ Ἀχαιΐδα καλλιγύναικα.
Il.3.259 ὣς φάτο ῥίγησεν δʼ ὃ γέρων, ἐκέλευσε δʼ ἑταίρους
Il.3.260 ἵππους ζευγνύμεναι· τοὶ δʼ ὀτραλέως ἐπίθοντο.
Il.3.261 ἂν δʼ ἄρʼ ἔβη Πρίαμος, κατὰ δʼ ἡνία τεῖνεν ὀπίσσω·
Il.3.262 πὰρ δέ οἱ Ἀντήνωρ περικαλλέα βήσετο δίφρον·
Il.3.263 τὼ δὲ διὰ Σκαιῶν πεδίον δʼ ἔχον ὠκέας ἵππους.
Il.3.264 ἀλλʼ ὅτε δή ῥʼ ἵκοντο μετὰ Τρῶας καὶ Ἀχαιούς,
Il.3.265 ἐξ ἵππων ἀποβάντες ἐπὶ χθόνα πουλυβότειραν
Il.3.266 ἐς μέσσον Τρώων καὶ Ἀχαιῶν ἐστιχόωντο.
Il.3.267 ὄρνυτο δʼ αὐτίκʼ ἔπειτα ἄναξ ἀνδρῶν Ἀγαμέμνων,
Il.3.268 ἂν δʼ Ὀδυσεὺς πολύμητις· ἀτὰρ κήρυκες ἀγαυοὶ
Il.3.269 ὅρκια πιστὰ θεῶν σύναγον, κρητῆρι δὲ οἶνον
Il.3.270 μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.
Il.3.271 Ἀτρεΐδης δὲ ἐρυσσάμενος χείρεσσι μάχαιραν,
Il.3.272 ἥ οἱ πὰρ ξίφεος μέγα κουλεόν αἰὲν ἄωρτο,
Il.3.273 ἀρνῶν ἐκ κεφαλέων τάμνε τρίχας· αὐτὰρ ἔπειτα
Il.3.274 κήρυκες Τρώων καὶ Ἀχαιῶν νεῖμαν ἀρίστοις.
Il.3.275 τοῖσιν δʼ Ἀτρεΐδης μεγάλʼ εὔχετο χεῖρας ἀνασχών·
Il.3.276 Ζεῦ πάτερ Ἴδηθεν μεδέων κύδιστε μέγιστε,
Il.3.277 Ἠέλιός θʼ, ὃς πάντʼ ἐφορᾷς καὶ πάντʼ ἐπακούεις,
Il.3.278 καὶ ποταμοὶ καὶ γαῖα, καὶ οἳ ὑπένερθε καμόντας
Il.3.279 ἀνθρώπους τίνυσθον ὅτις κʼ ἐπίορκον ὀμόσσῃ,
Il.3.280 ὑμεῖς μάρτυροι ἔστε, φυλάσσετε δʼ ὅρκια πιστά·
Il.3.281 εἰ μέν κεν Μενέλαον Ἀλέξανδρος καταπέφνῃ
Il.3.282 αὐτὸς ἔπειθʼ Ἑλένην ἐχέτω καὶ κτήματα πάντα,
Il.3.283 ἡμεῖς δʼ ἐν νήεσσι νεώμεθα ποντοπόροισιν·
Il.3.284 εἰ δέ κʼ Ἀλέξανδρον κτείνῃ ξανθὸς Μενέλαος,
Il.3.285 Τρῶας ἔπειθʼ Ἑλένην καὶ κτήματα πάντʼ ἀποδοῦναι,
Il.3.286 τιμὴν δʼ Ἀργείοις ἀποτινέμεν ἥν τινʼ ἔοικεν,
Il.3.287 ἥ τε καὶ ἐσσομένοισι μετʼ ἀνθρώποισι πέληται.
Il.3.288 εἰ δʼ ἂν ἐμοὶ τιμὴν Πρίαμος Πριάμοιό τε παῖδες
Il.3.289 τίνειν οὐκ ἐθέλωσιν Ἀλεξάνδροιο πεσόντος,
Il.3.290 αὐτὰρ ἐγὼ καὶ ἔπειτα μαχήσομαι εἵνεκα ποινῆς
Il.3.291 αὖθι μένων, ἧός κε τέλος πολέμοιο κιχείω.
Il.3.292 ἦ, καὶ ἀπὸ στομάχους ἀρνῶν τάμε νηλέϊ χαλκῷ·
Il.3.293 καὶ τοὺς μὲν κατέθηκεν ἐπὶ χθονὸς ἀσπαίροντας
Il.3.294 θυμοῦ δευομένους· ἀπὸ γὰρ μένος εἵλετο χαλκός.
Il.3.295 οἶνον δʼ ἐκ κρητῆρος ἀφυσσόμενοι δεπάεσσιν
Il.3.296 ἔκχεον, ἠδʼ εὔχοντο θεοῖς αἰειγενέτῃσιν.
Il.3.297 ὧδε δέ τις εἴπεσκεν Ἀχαιῶν τε Τρώων τε·
Il.3.298 Ζεῦ κύδιστε μέγιστε καὶ ἀθάνατοι θεοὶ ἄλλοι
Il.3.299 ὁππότεροι πρότεροι ὑπὲρ ὅρκια πημήνειαν
Il.3.300 ὧδέ σφʼ ἐγκέφαλος χαμάδις ῥέοι ὡς ὅδε οἶνος
Il.3.301 αὐτῶν καὶ τεκέων, ἄλοχοι δʼ ἄλλοισι δαμεῖεν.
Il.3.302 ὣς ἔφαν, οὐδʼ ἄρα πώ σφιν ἐπεκραίαινε Κρονίων.
Il.3.303 τοῖσι δὲ Δαρδανίδης Πρίαμος μετὰ μῦθον ἔειπε·
Il.3.304 κέκλυτέ μευ Τρῶες καὶ ἐϋκνήμιδες Ἀχαιοί·
Il.3.305 ἤτοι ἐγὼν εἶμι προτὶ Ἴλιον ἠνεμόεσσαν
Il.3.306 ἄψ, ἐπεὶ οὔ πω τλήσομʼ ἐν ὀφθαλμοῖσιν ὁρᾶσθαι
Il.3.307 μαρνάμενον φίλον υἱὸν ἀρηϊφίλῳ Μενελάῳ·
Il.3.308 Ζεὺς μέν που τό γε οἶδε καὶ ἀθάνατοι θεοὶ ἄλλοι
Il.3.309 ὁπποτέρῳ θανάτοιο τέλος πεπρωμένον ἐστίν.
Il.3.310 ἦ ῥα καὶ ἐς δίφρον ἄρνας θέτο ἰσόθεος φώς,
Il.3.311 ἂν δʼ ἄρʼ ἔβαινʼ αὐτός, κατὰ δʼ ἡνία τεῖνεν ὀπίσσω·
Il.3.312 πὰρ δέ οἱ Ἀντήνωρ περικαλλέα βήσετο δίφρον.
Il.3.313 τὼ μὲν ἄρʼ ἄψορροι προτὶ Ἴλιον ἀπονέοντο·
Il.3.314 Ἕκτωρ δὲ Πριάμοιο πάϊς καὶ δῖος Ὀδυσσεὺς
Il.3.315 χῶρον μὲν πρῶτον διεμέτρεον, αὐτὰρ ἔπειτα
Il.3.316 κλήρους ἐν κυνέῃ χαλκήρεϊ πάλλον ἑλόντες,
Il.3.317 ὁππότερος δὴ πρόσθεν ἀφείη χάλκεον ἔγχος.
Il.3.318 λαοὶ δʼ ἠρήσαντο, θεοῖσι δὲ χεῖρας ἀνέσχον,
Il.3.319 ὧδε δέ τις εἴπεσκεν Ἀχαιῶν τε Τρώων τε·
Il.3.320 Ζεῦ πάτερ Ἴδηθεν μεδέων κύδιστε μέγιστε
Il.3.321 ὁππότερος τάδε ἔργα μετʼ ἀμφοτέροισιν ἔθηκε,
Il.3.322 τὸν δὸς ἀποφθίμενον δῦναι δόμον Ἄϊδος εἴσω,
Il.3.323 ἡμῖν δʼ αὖ φιλότητα καὶ ὅρκια πιστὰ γενέσθαι.
Il.3.324 ὣς ἄρʼ ἔφαν, πάλλεν δὲ μέγας κορυθαίολος Ἕκτωρ
Il.3.325 ἂψ ὁρόων· Πάριος δὲ θοῶς ἐκ κλῆρος ὄρουσεν.
Il.3.326 οἳ μὲν ἔπειθʼ ἵζοντο κατὰ στίχας, ἧχι ἑκάστῳ
Il.3.327 ἵπποι ἀερσίποδες καὶ ποικίλα τεύχεʼ ἔκειτο·
Il.3.328 αὐτὰρ ὅ γʼ ἀμφʼ ὤμοισιν ἐδύσετο τεύχεα καλὰ
Il.3.329 δῖος Ἀλέξανδρος Ἑλένης πόσις ἠϋκόμοιο.
Il.3.330 κνημῖδας μὲν πρῶτα περὶ κνήμῃσιν ἔθηκε
Il.3.331 καλάς, ἀργυρέοισιν ἐπισφυρίοις ἀραρυίας·
Il.3.332 δεύτερον αὖ θώρηκα περὶ στήθεσσιν ἔδυνεν
Il.3.333 οἷο κασιγνήτοιο Λυκάονος· ἥρμοσε δʼ αὐτῷ.
Il.3.334 ἀμφὶ δʼ ἄρʼ ὤμοισιν βάλετο ξίφος ἀργυρόηλον
Il.3.335 χάλκεον, αὐτὰρ ἔπειτα σάκος μέγα τε στιβαρόν τε·
Il.3.336 κρατὶ δʼ ἐπʼ ἰφθίμῳ κυνέην εὔτυκτον ἔθηκεν
Il.3.337 ἵππουριν· δεινὸν δὲ λόφος καθύπερθεν ἔνευεν·
Il.3.338 εἵλετο δʼ ἄλκιμον ἔγχος, ὅ οἱ παλάμηφιν ἀρήρει.
Il.3.339 ὣς δʼ αὔτως Μενέλαος ἀρήϊος ἔντεʼ ἔδυνεν.
Il.3.340 οἳ δʼ ἐπεὶ οὖν ἑκάτερθεν ὁμίλου θωρήχθησαν,
Il.3.341 ἐς μέσσον Τρώων καὶ Ἀχαιῶν ἐστιχόωντο
Il.3.342 δεινὸν δερκόμενοι· θάμβος δʼ ἔχεν εἰσορόωντας
Il.3.343 Τρῶάς θʼ ἱπποδάμους καὶ ἐϋκνήμιδας Ἀχαιούς.
Il.3.344 καί ῥʼ ἐγγὺς στήτην διαμετρητῷ ἐνὶ χώρῳ
Il.3.345 σείοντʼ ἐγχείας ἀλλήλοισιν κοτέοντε.
Il.3.346 πρόσθε δʼ Ἀλέξανδρος προΐει δολιχόσκιον ἔγχος,
Il.3.347 καὶ βάλεν Ἀτρεΐδαο κατʼ ἀσπίδα πάντοσε ἴσην,
Il.3.348 οὐδʼ ἔρρηξεν χαλκός, ἀνεγνάμφθη δέ οἱ αἰχμὴ
Il.3.349 ἀσπίδʼ ἐνὶ κρατερῇ· ὃ δὲ δεύτερον ὄρνυτο χαλκῷ
Il.3.350 Ἀτρεΐδης Μενέλαος ἐπευξάμενος Διὶ πατρί·
Il.3.351 Ζεῦ ἄνα δὸς τίσασθαι ὅ με πρότερος κάκʼ ἔοργε
Il.3.352 δῖον Ἀλέξανδρον, καὶ ἐμῇς ὑπὸ χερσὶ δάμασσον,
Il.3.353 ὄφρα τις ἐρρίγῃσι καὶ ὀψιγόνων ἀνθρώπων
Il.3.354 ξεινοδόκον κακὰ ῥέξαι, ὅ κεν φιλότητα παράσχῃ.
Il.3.355 ἦ ῥα καὶ ἀμπεπαλὼν προΐει δολιχόσκιον ἔγχος,
Il.3.356 καὶ βάλε Πριαμίδαο κατʼ ἀσπίδα πάντοσε ἴσην·
Il.3.357 διὰ μὲν ἀσπίδος ἦλθε φαεινῆς ὄβριμον ἔγχος,
Il.3.358 καὶ διὰ θώρηκος πολυδαιδάλου ἠρήρειστο·
Il.3.359 ἀντικρὺ δὲ παραὶ λαπάρην διάμησε χιτῶνα
Il.3.360 ἔγχος· ὃ δʼ ἐκλίνθη καὶ ἀλεύατο κῆρα μέλαιναν.
Il.3.361 Ἀτρεΐδης δὲ ἐρυσσάμενος ξίφος ἀργυρόηλον
Il.3.362 πλῆξεν ἀνασχόμενος κόρυθος φάλον· ἀμφὶ δʼ ἄρʼ αὐτῷ
Il.3.363 τριχθά τε καὶ τετραχθὰ διατρυφὲν ἔκπεσε χειρός.
Il.3.364 Ἀτρεΐδης δʼ ᾤμωξεν ἰδὼν εἰς οὐρανὸν εὐρύν·
Il.3.365 Ζεῦ πάτερ οὔ τις σεῖο θεῶν ὀλοώτερος ἄλλος·
Il.3.366 ἦ τʼ ἐφάμην τίσασθαι Ἀλέξανδρον κακότητος·
Il.3.367 νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος
Il.3.368 ἠΐχθη παλάμηφιν ἐτώσιον, οὐδʼ ἔβαλόν μιν.
Il.3.369 ἦ καὶ ἐπαΐξας κόρυθος λάβεν ἱπποδασείης,
Il.3.370 ἕλκε δʼ ἐπιστρέψας μετʼ ἐϋκνήμιδας Ἀχαιούς·
Il.3.371 ἄγχε δέ μιν πολύκεστος ἱμὰς ἁπαλὴν ὑπὸ δειρήν,
Il.3.372 ὅς οἱ ὑπʼ ἀνθερεῶνος ὀχεὺς τέτατο τρυφαλείης.
Il.3.373 καί νύ κεν εἴρυσσέν τε καὶ ἄσπετον ἤρατο κῦδος,
Il.3.374 εἰ μὴ ἄρʼ ὀξὺ νόησε Διὸς θυγάτηρ Ἀφροδίτη,
Il.3.375 ἥ οἱ ῥῆξεν ἱμάντα βοὸς ἶφι κταμένοιο·
Il.3.376 κεινὴ δὲ τρυφάλεια ἅμʼ ἕσπετο χειρὶ παχείῃ.
Il.3.377 τὴν μὲν ἔπειθʼ ἥρως μετʼ ἐϋκνήμιδας Ἀχαιοὺς
Il.3.378 ῥῖψʼ ἐπιδινήσας, κόμισαν δʼ ἐρίηρες ἑταῖροι·
Il.3.379 αὐτὰρ ὃ ἂψ ἐπόρουσε κατακτάμεναι μενεαίνων
Il.3.380 ἔγχεϊ χαλκείῳ· τὸν δʼ ἐξήρπαξʼ Ἀφροδίτη
Il.3.381 ῥεῖα μάλʼ ὥς τε θεός, ἐκάλυψε δʼ ἄρʼ ἠέρι πολλῇ,
Il.3.382 κὰδ δʼ εἷσʼ ἐν θαλάμῳ εὐώδεϊ κηώεντι.
Il.3.383 αὐτὴ δʼ αὖ Ἑλένην καλέουσʼ ἴε· τὴν δὲ κίχανε
Il.3.384 πύργῳ ἐφʼ ὑψηλῷ, περὶ δὲ Τρῳαὶ ἅλις ἦσαν·
Il.3.385 χειρὶ δὲ νεκταρέου ἑανοῦ ἐτίναξε λαβοῦσα,
Il.3.386 γρηῒ δέ μιν ἐϊκυῖα παλαιγενέϊ προσέειπεν
Il.3.387 εἰροκόμῳ, ἥ οἱ Λακεδαίμονι ναιετοώσῃ
Il.3.388 ἤσκειν εἴρια καλά, μάλιστα δέ μιν φιλέεσκε·
Il.3.389 τῇ μιν ἐεισαμένη προσεφώνεε δῖʼ Ἀφροδίτη·
Il.3.390 δεῦρʼ ἴθʼ· Ἀλέξανδρός σε καλεῖ οἶκον δὲ νέεσθαι.
Il.3.391 κεῖνος ὅ γʼ ἐν θαλάμῳ καὶ δινωτοῖσι λέχεσσι
Il.3.392 κάλλεΐ τε στίλβων καὶ εἵμασιν· οὐδέ κε φαίης
Il.3.393 ἀνδρὶ μαχεσσάμενον τόν γʼ ἐλθεῖν, ἀλλὰ χορὸν δὲ
Il.3.394 ἔρχεσθʼ, ἠὲ χοροῖο νέον λήγοντα καθίζειν.
Il.3.395 ὣς φάτο, τῇ δʼ ἄρα θυμὸν ἐνὶ στήθεσσιν ὄρινε·
Il.3.396 καί ῥʼ ὡς οὖν ἐνόησε θεᾶς περικαλλέα δειρὴν
Il.3.397 στήθεά θʼ ἱμερόεντα καὶ ὄμματα μαρμαίροντα,
Il.3.398 θάμβησέν τʼ ἄρʼ ἔπειτα ἔπος τʼ ἔφατʼ ἔκ τʼ ὀνόμαζε·
Il.3.399 δαιμονίη, τί με ταῦτα λιλαίεαι ἠπεροπεύειν;
Il.3.400 ἦ πῄ με προτέρω πολίων εὖ ναιομενάων
Il.3.401 ἄξεις, ἢ Φρυγίης ἢ Μῃονίης ἐρατεινῆς,
Il.3.402 εἴ τίς τοι καὶ κεῖθι φίλος μερόπων ἀνθρώπων·
Il.3.403 οὕνεκα δὴ νῦν δῖον Ἀλέξανδρον Μενέλαος
Il.3.404 νικήσας ἐθέλει στυγερὴν ἐμὲ οἴκαδʼ ἄγεσθαι,
Il.3.405 τοὔνεκα δὴ νῦν δεῦρο δολοφρονέουσα παρέστης;
Il.3.406 ἧσο παρʼ αὐτὸν ἰοῦσα, θεῶν δʼ ἀπόεικε κελεύθου,
Il.3.407 μηδʼ ἔτι σοῖσι πόδεσσιν ὑποστρέψειας Ὄλυμπον,
Il.3.408 ἀλλʼ αἰεὶ περὶ κεῖνον ὀΐζυε καί ἑ φύλασσε,
Il.3.409 εἰς ὅ κέ σʼ ἢ ἄλοχον ποιήσεται ἢ ὅ γε δούλην.
Il.3.410 κεῖσε δʼ ἐγὼν οὐκ εἶμι· νεμεσσητὸν δέ κεν εἴη·
Il.3.411 κείνου πορσανέουσα λέχος· Τρῳαὶ δέ μʼ ὀπίσσω
Il.3.412 πᾶσαι μωμήσονται· ἔχω δʼ ἄχεʼ ἄκριτα θυμῷ.
Il.3.413 τὴν δὲ χολωσαμένη προσεφώνεε δῖʼ Ἀφροδίτη·
Il.3.414 μή μʼ ἔρεθε σχετλίη, μὴ χωσαμένη σε μεθείω,
Il.3.415 τὼς δέ σʼ ἀπεχθήρω ὡς νῦν ἔκπαγλʼ ἐφίλησα,
Il.3.416 μέσσῳ δʼ ἀμφοτέρων μητίσομαι ἔχθεα λυγρὰ
Il.3.417 Τρώων καὶ Δαναῶν, σὺ δέ κεν κακὸν οἶτον ὄληαι.
Il.3.418 ὣς ἔφατʼ, ἔδεισεν δʼ Ἑλένη Διὸς ἐκγεγαυῖα,
Il.3.419 βῆ δὲ κατασχομένη ἑανῷ ἀργῆτι φαεινῷ
Il.3.420 σιγῇ, πάσας δὲ Τρῳὰς λάθεν· ἦρχε δὲ δαίμων.
Il.3.421 αἳ δʼ ὅτʼ Ἀλεξάνδροιο δόμον περικαλλέʼ ἵκοντο,
Il.3.422 ἀμφίπολοι μὲν ἔπειτα θοῶς ἐπὶ ἔργα τράποντο,
Il.3.423 ἣ δʼ εἰς ὑψόροφον θάλαμον κίε δῖα γυναικῶν.
Il.3.424 τῇ δʼ ἄρα δίφρον ἑλοῦσα φιλομειδὴς Ἀφροδίτη
Il.3.425 ἀντίʼ Ἀλεξάνδροιο θεὰ κατέθηκε φέρουσα·
Il.3.426 ἔνθα κάθιζʼ Ἑλένη κούρη Διὸς αἰγιόχοιο
Il.3.427 ὄσσε πάλιν κλίνασα, πόσιν δʼ ἠνίπαπε μύθῳ·
Il.3.428 ἤλυθες ἐκ πολέμου· ὡς ὤφελες αὐτόθʼ ὀλέσθαι
Il.3.429 ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.
Il.3.430 ἦ μὲν δὴ πρίν γʼ εὔχεʼ ἀρηϊφίλου Μενελάου
Il.3.431 σῇ τε βίῃ καὶ χερσὶ καὶ ἔγχεϊ φέρτερος εἶναι·
Il.3.432 ἀλλʼ ἴθι νῦν προκάλεσσαι ἀρηΐφιλον Μενέλαον
Il.3.433 ἐξαῦτις μαχέσασθαι ἐναντίον· ἀλλά σʼ ἔγωγε
Il.3.434 παύεσθαι κέλομαι, μηδὲ ξανθῷ Μενελάῳ
Il.3.435 ἀντίβιον πόλεμον πολεμίζειν ἠδὲ μάχεσθαι
Il.3.436 ἀφραδέως, μή πως τάχʼ ὑπʼ αὐτοῦ δουρὶ δαμήῃς.
Il.3.437 τὴν δὲ Πάρις μύθοισιν ἀμειβόμενος προσέειπε·
Il.3.438 μή με γύναι χαλεποῖσιν ὀνείδεσι θυμὸν ἔνιπτε·
Il.3.439 νῦν μὲν γὰρ Μενέλαος ἐνίκησεν σὺν Ἀθήνῃ,
Il.3.440 κεῖνον δʼ αὖτις ἐγώ· πάρα γὰρ θεοί εἰσι καὶ ἡμῖν.
Il.3.441 ἀλλʼ ἄγε δὴ φιλότητι τραπείομεν εὐνηθέντε·
Il.3.442 οὐ γάρ πώ ποτέ μʼ ὧδέ γʼ ἔρως φρένας ἀμφεκάλυψεν,
Il.3.443 οὐδʼ ὅτε σε πρῶτον Λακεδαίμονος ἐξ ἐρατεινῆς
Il.3.444 ἔπλεον ἁρπάξας ἐν ποντοπόροισι νέεσσι,
Il.3.445 νήσῳ δʼ ἐν Κραναῇ ἐμίγην φιλότητι καὶ εὐνῇ,
Il.3.446 ὥς σεο νῦν ἔραμαι καί με γλυκὺς ἵμερος αἱρεῖ.
Il.3.447 ἦ ῥα, καὶ ἄρχε λέχος δὲ κιών· ἅμα δʼ εἵπετʼ ἄκοιτις.
Il.3.448 τὼ μὲν ἄρʼ ἐν τρητοῖσι κατεύνασθεν λεχέεσσιν,
Il.3.449 Ἀτρεΐδης δʼ ἀνʼ ὅμιλον ἐφοίτα θηρὶ ἐοικὼς
Il.3.450 εἴ που ἐσαθρήσειεν Ἀλέξανδρον θεοειδέα.
Il.3.451 ἀλλʼ οὔ τις δύνατο Τρώων κλειτῶν τʼ ἐπικούρων
Il.3.452 δεῖξαι Ἀλέξανδρον τότʼ ἀρηϊφίλῳ Μενελάῳ·
Il.3.453 οὐ μὲν γὰρ φιλότητί γʼ ἐκεύθανον εἴ τις ἴδοιτο·
Il.3.454 ἶσον γάρ σφιν πᾶσιν ἀπήχθετο κηρὶ μελαίνῃ.
Il.3.455 τοῖσι δὲ καὶ μετέειπεν ἄναξ ἀνδρῶν Ἀγαμέμνων·
Il.3.456 κέκλυτέ μευ Τρῶες καὶ Δάρδανοι ἠδʼ ἐπίκουροι·
Il.3.457 νίκη μὲν δὴ φαίνετʼ ἀρηϊφίλου Μενελάου,
Il.3.458 ὑμεῖς δʼ Ἀργείην Ἑλένην καὶ κτήμαθʼ ἅμʼ αὐτῇ
Il.3.459 ἔκδοτε, καὶ τιμὴν ἀποτινέμεν ἥν τινʼ ἔοικεν,
Il.3.460 ἥ τε καὶ ἐσσομένοισι μετʼ ἀνθρώποισι πέληται.
Il.3.461 ὣς ἔφατʼ Ἀτρεΐδης, ἐπὶ δʼ ᾔνεον ἄλλοι Ἀχαιοί.
Il.4.1 οἳ δὲ θεοὶ πὰρ Ζηνὶ καθήμενοι ἠγορόωντο
Il.4.2 χρυσέῳ ἐν δαπέδῳ, μετὰ δέ σφισι πότνια Ἥβη
Il.4.3 νέκταρ ἐοινοχόει· τοὶ δὲ χρυσέοις δεπάεσσι
Il.4.4 δειδέχατʼ ἀλλήλους, Τρώων πόλιν εἰσορόωντες·
Il.4.5 αὐτίκʼ ἐπειρᾶτο Κρονίδης ἐρεθιζέμεν Ἥρην
Il.4.6 κερτομίοις ἐπέεσσι παραβλήδην ἀγορεύων·
Il.4.7 δοιαὶ μὲν Μενελάῳ ἀρηγόνες εἰσὶ θεάων
Il.4.8 Ἥρη τʼ Ἀργείη καὶ Ἀλαλκομενηῒς Ἀθήνη.
Il.4.9 ἀλλʼ ἤτοι ταὶ νόσφι καθήμεναι εἰσορόωσαι
Il.4.10 τέρπεσθον· τῷ δʼ αὖτε φιλομειδὴς Ἀφροδίτη
Il.4.11 αἰεὶ παρμέμβλωκε καὶ αὐτοῦ κῆρας ἀμύνει·
Il.4.12 καὶ νῦν ἐξεσάωσεν ὀϊόμενον θανέεσθαι.
Il.4.13 ἀλλʼ ἤτοι νίκη μὲν ἀρηϊφίλου Μενελάου·
Il.4.14 ἡμεῖς δὲ φραζώμεθʼ ὅπως ἔσται τάδε ἔργα,
Il.4.15 ἤ ῥʼ αὖτις πόλεμόν τε κακὸν καὶ φύλοπιν αἰνὴν
Il.4.16 ὄρσομεν, ἦ φιλότητα μετʼ ἀμφοτέροισι βάλωμεν.
Il.4.17 εἰ δʼ αὖ πως τόδε πᾶσι φίλον καὶ ἡδὺ γένοιτο,
Il.4.18 ἤτοι μὲν οἰκέοιτο πόλις Πριάμοιο ἄνακτος,
Il.4.19 αὖτις δʼ Ἀργείην Ἑλένην Μενέλαος ἄγοιτο.
Il.4.20 ὣς ἔφαθʼ, αἳ δʼ ἐπέμυξαν Ἀθηναίη τε καὶ Ἥρη·
Il.4.21 πλησίαι αἵ γʼ ἥσθην, κακὰ δὲ Τρώεσσι μεδέσθην.
Il.4.22 ἤτοι Ἀθηναίη ἀκέων ἦν οὐδέ τι εἶπε
Il.4.23 σκυζομένη Διὶ πατρί, χόλος δέ μιν ἄγριος ᾕρει·
Il.4.24 Ἥρῃ δʼ οὐκ ἔχαδε στῆθος χόλον, ἀλλὰ προσηύδα·
Il.4.25 αἰνότατε Κρονίδη ποῖον τὸν μῦθον ἔειπες·
Il.4.26 πῶς ἐθέλεις ἅλιον θεῖναι πόνον ἠδʼ ἀτέλεστον,
Il.4.27 ἱδρῶ θʼ ὃν ἵδρωσα μόγῳ, καμέτην δέ μοι ἵπποι
Il.4.28 λαὸν ἀγειρούσῃ, Πριάμῳ κακὰ τοῖό τε παισίν.
Il.4.29 ἕρδʼ· ἀτὰρ οὔ τοι πάντες ἐπαινέομεν θεοὶ ἄλλοι.
Il.4.30 τὴν δὲ μέγʼ ὀχθήσας προσέφη νεφεληγερέτα Ζεύς·
Il.4.31 δαιμονίη τί νύ σε Πρίαμος Πριάμοιό τε παῖδες
Il.4.32 τόσσα κακὰ ῥέζουσιν, ὅ τʼ ἀσπερχὲς μενεαίνεις
Il.4.33 Ἰλίου ἐξαλαπάξαι ἐϋκτίμενον πτολίεθρον;
Il.4.34 εἰ δὲ σύ γʼ εἰσελθοῦσα πύλας καὶ τείχεα μακρὰ
Il.4.35 ὠμὸν βεβρώθοις Πρίαμον Πριάμοιό τε παῖδας
Il.4.36 ἄλλους τε Τρῶας, τότε κεν χόλον ἐξακέσαιο.
Il.4.37 ἕρξον ὅπως ἐθέλεις· μὴ τοῦτό γε νεῖκος ὀπίσσω
Il.4.38 σοὶ καὶ ἐμοὶ μέγʼ ἔρισμα μετʼ ἀμφοτέροισι γένηται.
Il.4.39 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Il.4.40 ὁππότε κεν καὶ ἐγὼ μεμαὼς πόλιν ἐξαλαπάξαι
Il.4.41 τὴν ἐθέλω ὅθι τοι φίλοι ἀνέρες ἐγγεγάασι,
Il.4.42 μή τι διατρίβειν τὸν ἐμὸν χόλον, ἀλλά μʼ ἐᾶσαι·
Il.4.43 καὶ γὰρ ἐγὼ σοὶ δῶκα ἑκὼν ἀέκοντί γε θυμῷ·
Il.4.44 αἳ γὰρ ὑπʼ ἠελίῳ τε καὶ οὐρανῷ ἀστερόεντι
Il.4.45 ναιετάουσι πόληες ἐπιχθονίων ἀνθρώπων,
Il.4.46 τάων μοι περὶ κῆρι τιέσκετο Ἴλιος ἱρὴ
Il.4.47 καὶ Πρίαμος καὶ λαὸς ἐϋμμελίω Πριάμοιο.
Il.4.48 οὐ γάρ μοί ποτε βωμὸς ἐδεύετο δαιτὸς ἐΐσης
Il.4.49 λοιβῆς τε κνίσης τε· τὸ γὰρ λάχομεν γέρας ἡμεῖς.
Il.4.50 τὸν δʼ ἠμείβετʼ ἔπειτα βοῶπις πότνια Ἥρη·
Il.4.51 ἤτοι ἐμοὶ τρεῖς μὲν πολὺ φίλταταί εἰσι πόληες
Il.4.52 Ἄργός τε Σπάρτη τε καὶ εὐρυάγυια Μυκήνη·
Il.4.53 τὰς διαπέρσαι ὅτʼ ἄν τοι ἀπέχθωνται περὶ κῆρι·
Il.4.54 τάων οὔ τοι ἐγὼ πρόσθʼ ἵσταμαι οὐδὲ μεγαίρω.
Il.4.55 εἴ περ γὰρ φθονέω τε καὶ οὐκ εἰῶ διαπέρσαι,
Il.4.56 οὐκ ἀνύω φθονέουσʼ ἐπεὶ ἦ πολὺ φέρτερός ἐσσι.
Il.4.57 ἀλλὰ χρὴ καὶ ἐμὸν θέμεναι πόνον οὐκ ἀτέλεστον·
Il.4.58 καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,
Il.4.59 καί με πρεσβυτάτην τέκετο Κρόνος ἀγκυλομήτης,
Il.4.60 ἀμφότερον γενεῇ τε καὶ οὕνεκα σὴ παράκοιτις
Il.4.61 κέκλημαι, σὺ δὲ πᾶσι μετʼ ἀθανάτοισιν ἀνάσσεις.
Il.4.62 ἀλλʼ ἤτοι μὲν ταῦθʼ ὑποείξομεν ἀλλήλοισι,
Il.4.63 σοὶ μὲν ἐγώ, σὺ δʼ ἐμοί· ἐπὶ δʼ ἕψονται θεοὶ ἄλλοι
Il.4.64 ἀθάνατοι· σὺ δὲ θᾶσσον Ἀθηναίῃ ἐπιτεῖλαι
Il.4.65 ἐλθεῖν ἐς Τρώων καὶ Ἀχαιῶν φύλοπιν αἰνήν,
Il.4.66 πειρᾶν δʼ ὥς κε Τρῶες ὑπερκύδαντας Ἀχαιοὺς
Il.4.67 ἄρξωσι πρότεροι ὑπὲρ ὅρκια δηλήσασθαι.
Il.4.68 ὣς ἔφατʼ, οὐδʼ ἀπίθησε πατὴρ ἀνδρῶν τε θεῶν τε·
Il.4.69 αὐτίκʼ Ἀθηναίην ἔπεα πτερόεντα προσηύδα·
Il.4.70 αἶψα μάλʼ ἐς στρατὸν ἐλθὲ μετὰ Τρῶας καὶ Ἀχαιούς,
Il.4.71 πειρᾶν δʼ ὥς κε Τρῶες ὑπερκύδαντας Ἀχαιοὺς
Il.4.72 ἄρξωσι πρότεροι ὑπὲρ ὅρκια δηλήσασθαι.
Il.4.73 ὣς εἰπὼν ὄτρυνε πάρος μεμαυῖαν Ἀθήνην,
Il.4.74 βῆ δὲ κατʼ Οὐλύμποιο καρήνων ἀΐξασα.
Il.4.75 οἷον δʼ ἀστέρα ἧκε Κρόνου πάϊς ἀγκυλομήτεω
Il.4.76 ἢ ναύτῃσι τέρας ἠὲ στρατῷ εὐρέϊ λαῶν
Il.4.77 λαμπρόν· τοῦ δέ τε πολλοὶ ἀπὸ σπινθῆρες ἵενται·
Il.4.78 τῷ ἐϊκυῖʼ ἤϊξεν ἐπὶ χθόνα Παλλὰς Ἀθήνη,
Il.4.79 κὰδ δʼ ἔθορʼ ἐς μέσσον· θάμβος δʼ ἔχεν εἰσορόωντας
Il.4.80 Τρῶάς θʼ ἱπποδάμους καὶ ἐϋκνήμιδας Ἀχαιούς·
Il.4.81 ὧδε δέ τις εἴπεσκεν ἰδὼν ἐς πλησίον ἄλλον·
Il.4.82 ἦ ῥʼ αὖτις πόλεμός τε κακὸς καὶ φύλοπις αἰνὴ
Il.4.83 ἔσσεται, ἢ φιλότητα μετʼ ἀμφοτέροισι τίθησι
Il.4.84 Ζεύς, ὅς τʼ ἀνθρώπων ταμίης πολέμοιο τέτυκται.
Il.4.85 ὣς ἄρα τις εἴπεσκεν Ἀχαιῶν τε Τρώων τε.
Il.4.86 ἣ δʼ ἀνδρὶ ἰκέλη Τρώων κατεδύσεθʼ ὅμιλον
Il.4.87 Λαοδόκῳ Ἀντηνορίδῃ κρατερῷ αἰχμητῇ,
Il.4.88 Πάνδαρον ἀντίθεον διζημένη εἴ που ἐφεύροι.
Il.4.89 εὗρε Λυκάονος υἱὸν ἀμύμονά τε κρατερόν τε
Il.4.90 ἑσταότʼ· ἀμφὶ δέ μιν κρατεραὶ στίχες ἀσπιστάων
Il.4.91 λαῶν, οἵ οἱ ἕποντο ἀπʼ Αἰσήποιο ῥοάων·
Il.4.92 ἀγχοῦ δʼ ἱσταμένη ἔπεα πτερόεντα προσηύδα·
Il.4.93 ἦ ῥά νύ μοί τι πίθοιο Λυκάονος υἱὲ δαΐφρον.
Il.4.94 τλαίης κεν Μενελάῳ ἐπιπροέμεν ταχὺν ἰόν,
Il.4.95 πᾶσι δέ κε Τρώεσσι χάριν καὶ κῦδος ἄροιο,
Il.4.96 ἐκ πάντων δὲ μάλιστα Ἀλεξάνδρῳ βασιλῆϊ.
Il.4.97 τοῦ κεν δὴ πάμπρωτα παρʼ ἀγλαὰ δῶρα φέροιο,
Il.4.98 αἴ κεν ἴδῃ Μενέλαον ἀρήϊον Ἀτρέος υἱὸν
Il.4.99 σῷ βέλεϊ δμηθέντα πυρῆς ἐπιβάντʼ ἀλεγεινῆς.
Il.4.100 ἀλλʼ ἄγʼ ὀΐστευσον Μενελάου κυδαλίμοιο,
Il.4.101 εὔχεο δʼ Ἀπόλλωνι Λυκηγενέϊ κλυτοτόξῳ
Il.4.102 ἀρνῶν πρωτογόνων ῥέξειν κλειτὴν ἑκατόμβην
Il.4.103 οἴκαδε νοστήσας ἱερῆς εἰς ἄστυ Ζελείης.
Il.4.104 ὣς φάτʼ Ἀθηναίη, τῷ δὲ φρένας ἄφρονι πεῖθεν·
Il.4.105 αὐτίκʼ ἐσύλα τόξον ἐΰξοον ἰξάλου αἰγὸς
Il.4.106 ἀγρίου, ὅν ῥά ποτʼ αὐτὸς ὑπὸ στέρνοιο τυχήσας
Il.4.107 πέτρης ἐκβαίνοντα δεδεγμένος ἐν προδοκῇσι
Il.4.108 βεβλήκει πρὸς στῆθος· ὃ δʼ ὕπτιος ἔμπεσε πέτρῃ.
Il.4.109 τοῦ κέρα ἐκ κεφαλῆς ἑκκαιδεκάδωρα πεφύκει·
Il.4.110 καὶ τὰ μὲν ἀσκήσας κεραοξόος ἤραρε τέκτων,
Il.4.111 πᾶν δʼ εὖ λειήνας χρυσέην ἐπέθηκε κορώνην.
Il.4.112 καὶ τὸ μὲν εὖ κατέθηκε τανυσσάμενος ποτὶ γαίῃ
Il.4.113 ἀγκλίνας· πρόσθεν δὲ σάκεα σχέθον ἐσθλοὶ ἑταῖροι
Il.4.114 μὴ πρὶν ἀναΐξειαν ἀρήϊοι υἷες Ἀχαιῶν
Il.4.115 πρὶν βλῆσθαι Μενέλαον ἀρήϊον Ἀτρέος υἱόν.
Il.4.116 αὐτὰρ ὁ σύλα πῶμα φαρέτρης, ἐκ δʼ ἕλετʼ ἰὸν
Il.4.117 ἀβλῆτα πτερόεντα μελαινέων ἕρμʼ ὀδυνάων·
Il.4.118 αἶψα δʼ ἐπὶ νευρῇ κατεκόσμει πικρὸν ὀϊστόν,
Il.4.119 εὔχετο δʼ Ἀπόλλωνι Λυκηγενέϊ κλυτοτόξῳ
Il.4.120 ἀρνῶν πρωτογόνων ῥέξειν κλειτὴν ἑκατόμβην
Il.4.121 οἴκαδε νοστήσας ἱερῆς εἰς ἄστυ Ζελείης.
Il.4.122 ἕλκε δʼ ὁμοῦ γλυφίδας τε λαβὼν καὶ νεῦρα βόεια·
Il.4.123 νευρὴν μὲν μαζῷ πέλασεν, τόξῳ δὲ σίδηρον.
Il.4.124 αὐτὰρ ἐπεὶ δὴ κυκλοτερὲς μέγα τόξον ἔτεινε,
Il.4.125 λίγξε βιός, νευρὴ δὲ μέγʼ ἴαχεν, ἆλτο δʼ ὀϊστὸς
Il.4.126 ὀξυβελὴς καθʼ ὅμιλον ἐπιπτέσθαι μενεαίνων.
Il.4.127 οὐδὲ σέθεν Μενέλαε θεοὶ μάκαρες λελάθοντο
Il.4.128 ἀθάνατοι, πρώτη δὲ Διὸς θυγάτηρ ἀγελείη,
Il.4.129 ἥ τοι πρόσθε στᾶσα βέλος ἐχεπευκὲς ἄμυνεν.
Il.4.130 ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ
Il.4.131 παιδὸς ἐέργῃ μυῖαν ὅθʼ ἡδέϊ λέξεται ὕπνῳ,
Il.4.132 αὐτὴ δʼ αὖτʼ ἴθυνεν ὅθι ζωστῆρος ὀχῆες
Il.4.133 χρύσειοι σύνεχον καὶ διπλόος ἤντετο θώρηξ.
Il.4.134 ἐν δʼ ἔπεσε ζωστῆρι ἀρηρότι πικρὸς ὀϊστός·
Il.4.135 διὰ μὲν ἂρ ζωστῆρος ἐλήλατο δαιδαλέοιο,
Il.4.136 καὶ διὰ θώρηκος πολυδαιδάλου ἠρήρειστο
Il.4.137 μίτρης θʼ, ἣν ἐφόρει ἔρυμα χροὸς ἕρκος ἀκόντων,
Il.4.138 ἥ οἱ πλεῖστον ἔρυτο· διὰ πρὸ δὲ εἴσατο καὶ τῆς.
Il.4.139 ἀκρότατον δʼ ἄρʼ ὀϊστὸς ἐπέγραψε χρόα φωτός·
Il.4.140 αὐτίκα δʼ ἔρρεεν αἷμα κελαινεφὲς ἐξ ὠτειλῆς.
Il.4.141 ὡς δʼ ὅτε τίς τʼ ἐλέφαντα γυνὴ φοίνικι μιήνῃ
Il.4.142 Μῃονὶς ἠὲ Κάειρα παρήϊον ἔμμεναι ἵππων·
Il.4.143 κεῖται δʼ ἐν θαλάμῳ, πολέες τέ μιν ἠρήσαντο
Il.4.144 ἱππῆες φορέειν· βασιλῆϊ δὲ κεῖται ἄγαλμα,
Il.4.145 ἀμφότερον κόσμός θʼ ἵππῳ ἐλατῆρί τε κῦδος·
Il.4.146 τοῖοί τοι Μενέλαε μιάνθην αἵματι μηροὶ
Il.4.147 εὐφυέες κνῆμαί τε ἰδὲ σφυρὰ κάλʼ ὑπένερθε.
Il.4.148 ῥίγησεν δʼ ἄρʼ ἔπειτα ἄναξ ἀνδρῶν Ἀγαμέμνων
Il.4.149 ὡς εἶδεν μέλαν αἷμα καταρρέον ἐξ ὠτειλῆς·
Il.4.150 ῥίγησεν δὲ καὶ αὐτὸς ἀρηΐφιλος Μενέλαος.
Il.4.151 ὡς δὲ ἴδεν νεῦρόν τε καὶ ὄγκους ἐκτὸς ἐόντας
Il.4.152 ἄψορρόν οἱ θυμὸς ἐνὶ στήθεσσιν ἀγέρθη.
Il.4.153 τοῖς δὲ βαρὺ στενάχων μετέφη κρείων Ἀγαμέμνων
Il.4.154 χειρὸς ἔχων Μενέλαον, ἐπεστενάχοντο δʼ ἑταῖροι·
Il.4.155 φίλε κασίγνητε θάνατόν νύ τοι ὅρκιʼ ἔταμνον
Il.4.156 οἶον προστήσας πρὸ Ἀχαιῶν Τρωσὶ μάχεσθαι,
Il.4.157 ὥς σʼ ἔβαλον Τρῶες, κατὰ δʼ ὅρκια πιστὰ πάτησαν.
Il.4.158 οὐ μέν πως ἅλιον πέλει ὅρκιον αἷμά τε ἀρνῶν
Il.4.159 σπονδαί τʼ ἄκρητοι καὶ δεξιαὶ ᾗς ἐπέπιθμεν.
Il.4.160 εἴ περ γάρ τε καὶ αὐτίκʼ Ὀλύμπιος οὐκ ἐτέλεσσεν,
Il.4.161 ἔκ τε καὶ ὀψὲ τελεῖ, σύν τε μεγάλῳ ἀπέτισαν
Il.4.162 σὺν σφῇσιν κεφαλῇσι γυναιξί τε καὶ τεκέεσσιν.
Il.4.163 εὖ γὰρ ἐγὼ τόδε οἶδα κατὰ φρένα καὶ κατὰ θυμόν·
Il.4.164 ἔσσεται ἦμαρ ὅτʼ ἄν ποτʼ ὀλώλῃ Ἴλιος ἱρὴ
Il.4.165 καὶ Πρίαμος καὶ λαὸς ἐϋμμελίω Πριάμοιο,
Il.4.166 Ζεὺς δέ σφι Κρονίδης ὑψίζυγος αἰθέρι ναίων
Il.4.167 αὐτὸς ἐπισσείῃσιν ἐρεμνὴν αἰγίδα πᾶσι
Il.4.168 τῆσδʼ ἀπάτης κοτέων· τὰ μὲν ἔσσεται οὐκ ἀτέλεστα·
Il.4.169 ἀλλά μοι αἰνὸν ἄχος σέθεν ἔσσεται ὦ Μενέλαε
Il.4.170 αἴ κε θάνῃς καὶ πότμον ἀναπλήσῃς βιότοιο.
Il.4.171 καί κεν ἐλέγχιστος πολυδίψιον Ἄργος ἱκοίμην·
Il.4.172 αὐτίκα γὰρ μνήσονται Ἀχαιοὶ πατρίδος αἴης·
Il.4.173 κὰδ δέ κεν εὐχωλὴν Πριάμῳ καὶ Τρωσὶ λίποιμεν
Il.4.174 Ἀργείην Ἑλένην· σέο δʼ ὀστέα πύσει ἄρουρα
Il.4.175 κειμένου ἐν Τροίῃ ἀτελευτήτῳ ἐπὶ ἔργῳ.
Il.4.176 καί κέ τις ὧδʼ ἐρέει Τρώων ὑπερηνορεόντων
Il.4.177 τύμβῳ ἐπιθρῴσκων Μενελάου κυδαλίμοιο·
Il.4.178 αἴθʼ οὕτως ἐπὶ πᾶσι χόλον τελέσειʼ Ἀγαμέμνων,
Il.4.179 ὡς καὶ νῦν ἅλιον στρατὸν ἤγαγεν ἐνθάδʼ Ἀχαιῶν,
Il.4.180 καὶ δὴ ἔβη οἶκον δὲ φίλην ἐς πατρίδα γαῖαν
Il.4.181 σὺν κεινῇσιν νηυσὶ λιπὼν ἀγαθὸν Μενέλαον.
Il.4.182 ὥς ποτέ τις ἐρέει· τότε μοι χάνοι εὐρεῖα χθών.
Il.4.183 τὸν δʼ ἐπιθαρσύνων προσέφη ξανθὸς Μενέλαος·
Il.4.184 θάρσει, μηδέ τί πω δειδίσσεο λαὸν Ἀχαιῶν·
Il.4.185 οὐκ ἐν καιρίῳ ὀξὺ πάγη βέλος, ἀλλὰ πάροιθεν
Il.4.186 εἰρύσατο ζωστήρ τε παναίολος ἠδʼ ὑπένερθε
Il.4.187 ζῶμά τε καὶ μίτρη, τὴν χαλκῆες κάμον ἄνδρες.
Il.4.188 τὸν δʼ ἀπαμειβόμενος προσέφη κρείων Ἀγαμέμνων·
Il.4.189 αἲ γὰρ δὴ οὕτως εἴη φίλος ὦ Μενέλαε·
Il.4.190 ἕλκος δʼ ἰητὴρ ἐπιμάσσεται ἠδʼ ἐπιθήσει
Il.4.191 φάρμαχʼ ἅ κεν παύσῃσι μελαινάων ὀδυνάων.
Il.4.192 ἦ καὶ Ταλθύβιον θεῖον κήρυκα προσηύδα·
Il.4.193 Ταλθύβιʼ ὅττι τάχιστα Μαχάονα δεῦρο κάλεσσον
Il.4.194 φῶτʼ Ἀσκληπιοῦ υἱὸν ἀμύμονος ἰητῆρος,
Il.4.195 ὄφρα ἴδῃ Μενέλαον ἀρήϊον Ἀτρέος υἱόν,
Il.4.196 ὅν τις ὀϊστεύσας ἔβαλεν τόξων ἐῢ εἰδὼς
Il.4.197 Τρώων ἢ Λυκίων, τῷ μὲν κλέος, ἄμμι δὲ πένθος.
Il.4.198 ὣς ἔφατʼ, οὐδʼ ἄρα οἱ κῆρυξ ἀπίθησεν ἀκούσας,
Il.4.199 βῆ δʼ ἰέναι κατὰ λαὸν Ἀχαιῶν χαλκοχιτώνων
Il.4.200 παπταίνων ἥρωα Μαχάονα· τὸν δὲ νόησεν
Il.4.201 ἑσταότʼ· ἀμφὶ δέ μιν κρατεραὶ στίχες ἀσπιστάων
Il.4.202 λαῶν, οἵ οἱ ἕποντο Τρίκης ἐξ ἱπποβότοιο.
Il.4.203 ἀγχοῦ δʼ ἱστάμενος ἔπεα πτερόεντα προσηύδα·
Il.4.204 ὄρσʼ Ἀσκληπιάδη, καλέει κρείων Ἀγαμέμνων,
Il.4.205 ὄφρα ἴδῃς Μενέλαον ἀρήϊον ἀρχὸν Ἀχαιῶν,
Il.4.206 ὅν τις ὀϊστεύσας ἔβαλεν τόξων ἐῢ εἰδὼς
Il.4.207 Τρώων ἢ Λυκίων, τῷ μὲν κλέος, ἄμμι δὲ πένθος.
Il.4.208 ὣς φάτο, τῷ δʼ ἄρα θυμὸν ἐνὶ στήθεσσιν ὄρινε·
Il.4.209 βὰν δʼ ἰέναι καθʼ ὅμιλον ἀνὰ στρατὸν εὐρὺν Ἀχαιῶν.
Il.4.210 ἀλλʼ ὅτε δή ῥʼ ἵκανον ὅθι ξανθὸς Μενέλαος
Il.4.211 βλήμενος ἦν, περὶ δʼ αὐτὸν ἀγηγέραθʼ ὅσσοι ἄριστοι
Il.4.212 κυκλόσʼ, ὃ δʼ ἐν μέσσοισι παρίστατο ἰσόθεος φώς,
Il.4.213 αὐτίκα δʼ ἐκ ζωστῆρος ἀρηρότος ἕλκεν ὀϊστόν·
Il.4.214 τοῦ δʼ ἐξελκομένοιο πάλιν ἄγεν ὀξέες ὄγκοι.
Il.4.215 λῦσε δέ οἱ ζωστῆρα παναίολον ἠδʼ ὑπένερθε
Il.4.216 ζῶμά τε καὶ μίτρην, τὴν χαλκῆες κάμον ἄνδρες.
Il.4.217 αὐτὰρ ἐπεὶ ἴδεν ἕλκος ὅθʼ ἔμπεσε πικρὸς ὀϊστός,
Il.4.218 αἷμʼ ἐκμυζήσας ἐπʼ ἄρʼ ἤπια φάρμακα εἰδὼς
Il.4.219 πάσσε, τά οἵ ποτε πατρὶ φίλα φρονέων πόρε Χείρων.
Il.4.220 ὄφρα τοὶ ἀμφεπένοντο βοὴν ἀγαθὸν Μενέλαον,
Il.4.221 τόφρα δʼ ἐπὶ Τρώων στίχες ἤλυθον ἀσπιστάων·
Il.4.222 οἳ δʼ αὖτις κατὰ τεύχεʼ ἔδυν, μνήσαντο δὲ χάρμης.
Il.4.223 ἔνθʼ οὐκ ἂν βρίζοντα ἴδοις Ἀγαμέμνονα δῖον
Il.4.224 οὐδὲ καταπτώσσοντʼ οὐδʼ οὐκ ἐθέλοντα μάχεσθαι,
Il.4.225 ἀλλὰ μάλα σπεύδοντα μάχην ἐς κυδιάνειραν.
Il.4.226 ἵππους μὲν γὰρ ἔασε καὶ ἅρματα ποικίλα χαλκῷ·
Il.4.227 καὶ τοὺς μὲν θεράπων ἀπάνευθʼ ἔχε φυσιόωντας
Il.4.228 Εὐρυμέδων υἱὸς Πτολεμαίου Πειραΐδαο·
Il.4.229 τῷ μάλα πόλλʼ ἐπέτελλε παρισχέμεν ὁππότε κέν μιν
Il.4.230 γυῖα λάβῃ κάματος πολέας διὰ κοιρανέοντα·
Il.4.231 αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν·
Il.4.232 καί ῥʼ οὓς μὲν σπεύδοντας ἴδοι Δαναῶν ταχυπώλων,
Il.4.233 τοὺς μάλα θαρσύνεσκε παριστάμενος ἐπέεσσιν·
Il.4.234 Ἀργεῖοι μή πώ τι μεθίετε θούριδος ἀλκῆς·
Il.4.235 οὐ γὰρ ἐπὶ ψευδέσσι πατὴρ Ζεὺς ἔσσετʼ ἀρωγός,
Il.4.236 ἀλλʼ οἵ περ πρότεροι ὑπὲρ ὅρκια δηλήσαντο
Il.4.237 τῶν ἤτοι αὐτῶν τέρενα χρόα γῦπες ἔδονται,
Il.4.238 ἡμεῖς αὖτʼ ἀλόχους τε φίλας καὶ νήπια τέκνα
Il.4.239 ἄξομεν ἐν νήεσσιν, ἐπὴν πτολίεθρον ἕλωμεν.
Il.4.240 οὕς τινας αὖ μεθιέντας ἴδοι στυγεροῦ πολέμοιο,
Il.4.241 τοὺς μάλα νεικείεσκε χολωτοῖσιν ἐπέεσσιν·
Il.4.242 Ἀργεῖοι ἰόμωροι ἐλεγχέες οὔ νυ σέβεσθε;
Il.4.243 τίφθʼ οὕτως ἔστητε τεθηπότες ἠΰτε νεβροί,
Il.4.244 αἵ τʼ ἐπεὶ οὖν ἔκαμον πολέος πεδίοιο θέουσαι
Il.4.245 ἑστᾶσʼ, οὐδʼ ἄρα τίς σφι μετὰ φρεσὶ γίγνεται ἀλκή·
Il.4.246 ὣς ὑμεῖς ἔστητε τεθηπότες οὐδὲ μάχεσθε.
Il.4.247 ἦ μένετε Τρῶας σχεδὸν ἐλθέμεν ἔνθά τε νῆες
Il.4.248 εἰρύατʼ εὔπρυμνοι πολιῆς ἐπὶ θινὶ θαλάσσης,
Il.4.249 ὄφρα ἴδητʼ αἴ κʼ ὔμμιν ὑπέρσχῃ χεῖρα Κρονίων;
Il.4.250 ὣς ὅ γε κοιρανέων ἐπεπωλεῖτο στίχας ἀνδρῶν·
Il.4.251 ἦλθε δʼ ἐπὶ Κρήτεσσι κιὼν ἀνὰ οὐλαμὸν ἀνδρῶν.
Il.4.252 οἳ δʼ ἀμφʼ Ἰδομενῆα δαΐφρονα θωρήσσοντο·
Il.4.253 Ἰδομενεὺς μὲν ἐνὶ προμάχοις συῒ εἴκελος ἀλκήν,
Il.4.254 Μηριόνης δʼ ἄρα οἱ πυμάτας ὄτρυνε φάλαγγας.
Il.4.255 τοὺς δὲ ἰδὼν γήθησεν ἄναξ ἀνδρῶν Ἀγαμέμνων,
Il.4.256 αὐτίκα δʼ Ἰδομενῆα προσηύδα μειλιχίοισιν·
Il.4.257 Ἰδομενεῦ περὶ μέν σε τίω Δαναῶν ταχυπώλων
Il.4.258 ἠμὲν ἐνὶ πτολέμῳ ἠδʼ ἀλλοίῳ ἐπὶ ἔργῳ
Il.4.259 ἠδʼ ἐν δαίθʼ, ὅτε πέρ τε γερούσιον αἴθοπα οἶνον
Il.4.260 Ἀργείων οἳ ἄριστοι ἐνὶ κρητῆρι κέρωνται.
Il.4.261 εἴ περ γάρ τʼ ἄλλοι γε κάρη κομόωντες Ἀχαιοὶ
Il.4.262 δαιτρὸν πίνωσιν, σὸν δὲ πλεῖον δέπας αἰεὶ
Il.4.263 ἕστηχʼ, ὥς περ ἐμοί, πιέειν ὅτε θυμὸς ἀνώγοι.
Il.4.264 ἀλλʼ ὄρσευ πόλεμον δʼ οἷος πάρος εὔχεαι εἶναι.
Il.4.265 τὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·
Il.4.266 Ἀτρεΐδη μάλα μέν τοι ἐγὼν ἐρίηρος ἑταῖρος
Il.4.267 ἔσσομαι, ὡς τὸ πρῶτον ὑπέστην καὶ κατένευσα·
Il.4.268 ἀλλʼ ἄλλους ὄτρυνε κάρη κομόωντας Ἀχαιοὺς
Il.4.269 ὄφρα τάχιστα μαχώμεθʼ, ἐπεὶ σύν γʼ ὅρκιʼ ἔχευαν
Il.4.270 Τρῶες· τοῖσιν δʼ αὖ θάνατος καὶ κήδεʼ ὀπίσσω
Il.4.271 ἔσσετʼ ἐπεὶ πρότεροι ὑπὲρ ὅρκια δηλήσαντο.
Il.4.272 ὣς ἔφατʼ, Ἀτρεΐδης δὲ παρῴχετο γηθόσυνος κῆρ·
Il.4.273 ἦλθε δʼ ἐπʼ Αἰάντεσσι κιὼν ἀνὰ οὐλαμὸν ἀνδρῶν·
Il.4.274 τὼ δὲ κορυσσέσθην, ἅμα δὲ νέφος εἵπετο πεζῶν.
Il.4.275 ὡς δʼ ὅτʼ ἀπὸ σκοπιῆς εἶδεν νέφος αἰπόλος ἀνὴρ
Il.4.276 ἐρχόμενον κατὰ πόντον ὑπὸ Ζεφύροιο ἰωῆς·
Il.4.277 τῷ δέ τʼ ἄνευθεν ἐόντι μελάντερον ἠΰτε πίσσα
Il.4.278 φαίνετʼ ἰὸν κατὰ πόντον, ἄγει δέ τε λαίλαπα πολλήν,
Il.4.279 ῥίγησέν τε ἰδών, ὑπό τε σπέος ἤλασε μῆλα·
Il.4.280 τοῖαι ἅμʼ Αἰάντεσσι διοτρεφέων αἰζηῶν
Il.4.281 δήϊον ἐς πόλεμον πυκιναὶ κίνυντο φάλαγγες
Il.4.282 κυάνεαι, σάκεσίν τε καὶ ἔγχεσι πεφρικυῖαι.
Il.4.283 καὶ τοὺς μὲν γήθησεν ἰδὼν κρείων Ἀγαμέμνων,
Il.4.284 καί σφεας φωνήσας ἔπεα πτερόεντα προσηύδα·
Il.4.285 Αἴαντʼ Ἀργείων ἡγήτορε χαλκοχιτώνων,
Il.4.286 σφῶϊ μέν· οὐ γὰρ ἔοικʼ ὀτρυνέμεν· οὔ τι κελεύω·
Il.4.287 αὐτὼ γὰρ μάλα λαὸν ἀνώγετον ἶφι μάχεσθαι.
Il.4.288 αἲ γὰρ Ζεῦ τε πάτερ καὶ Ἀθηναίη καὶ Ἄπολλον
Il.4.289 τοῖος πᾶσιν θυμὸς ἐνὶ στήθεσσι γένοιτο·
Il.4.290 τώ κε τάχʼ ἠμύσειε πόλις Πριάμοιο ἄνακτος
Il.4.291 χερσὶν ὑφʼ ἡμετέρῃσιν ἁλοῦσά τε περθομένη τε.
Il.4.292 ὣς εἰπὼν τοὺς μὲν λίπεν αὐτοῦ, βῆ δὲ μετʼ ἄλλους·
Il.4.293 ἔνθʼ ὅ γε Νέστορʼ ἔτετμε λιγὺν Πυλίων ἀγορητὴν
Il.4.294 οὓς ἑτάρους στέλλοντα καὶ ὀτρύνοντα μάχεσθαι
Il.4.295 ἀμφὶ μέγαν Πελάγοντα Ἀλάστορά τε Χρομίον τε
Il.4.296 Αἵμονά τε κρείοντα Βίαντά τε ποιμένα λαῶν·
Il.4.297 ἱππῆας μὲν πρῶτα σὺν ἵπποισιν καὶ ὄχεσφι,
Il.4.298 πεζοὺς δʼ ἐξόπιθε στῆσεν πολέας τε καὶ ἐσθλοὺς
Il.4.299 ἕρκος ἔμεν πολέμοιο· κακοὺς δʼ ἐς μέσσον ἔλασσεν,
Il.4.300 ὄφρα καὶ οὐκ ἐθέλων τις ἀναγκαίῃ πολεμίζοι.
Il.4.301 ἱππεῦσιν μὲν πρῶτʼ ἐπετέλλετο· τοὺς γὰρ ἀνώγει
Il.4.302 σφοὺς ἵππους ἐχέμεν μηδὲ κλονέεσθαι ὁμίλῳ·
Il.4.303 μηδέ τις ἱπποσύνῃ τε καὶ ἠνορέηφι πεποιθὼς
Il.4.304 οἶος πρόσθʼ ἄλλων μεμάτω Τρώεσσι μάχεσθαι,
Il.4.305 μηδʼ ἀναχωρείτω· ἀλαπαδνότεροι γὰρ ἔσεσθε.
Il.4.306 ὃς δέ κʼ ἀνὴρ ἀπὸ ὧν ὀχέων ἕτερʼ ἅρμαθʼ ἵκηται
Il.4.307 ἔγχει ὀρεξάσθω, ἐπεὶ ἦ πολὺ φέρτερον οὕτω.
Il.4.308 ὧδε καὶ οἱ πρότεροι πόλεας καὶ τείχεʼ ἐπόρθεον
Il.4.309 τόνδε νόον καὶ θυμὸν ἐνὶ στήθεσσιν ἔχοντες.
Il.4.310 ὣς ὃ γέρων ὄτρυνε πάλαι πολέμων ἐῢ εἰδώς·
Il.4.311 καὶ τὸν μὲν γήθησεν ἰδὼν κρείων Ἀγαμέμνων,
Il.4.312 καί μιν φωνήσας ἔπεα πτερόεντα προσηύδα·
Il.4.313 ὦ γέρον εἴθʼ ὡς θυμὸς ἐνὶ στήθεσσι φίλοισιν
Il.4.314 ὥς τοι γούναθʼ ἕποιτο, βίη δέ τοι ἔμπεδος εἴη·
Il.4.315 ἀλλά σε γῆρας τείρει ὁμοίϊον· ὡς ὄφελέν τις
Il.4.316 ἀνδρῶν ἄλλος ἔχειν, σὺ δὲ κουροτέροισι μετεῖναι.
Il.4.317 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.4.318 Ἀτρεΐδη μάλα μέν τοι ἐγὼν ἐθέλοιμι καὶ αὐτὸς
Il.4.319 ὣς ἔμεν ὡς ὅτε δῖον Ἐρευθαλίωνα κατέκταν.
Il.4.320 ἀλλʼ οὔ πως ἅμα πάντα θεοὶ δόσαν ἀνθρώποισιν·
Il.4.321 εἰ τότε κοῦρος ἔα νῦν αὖτέ με γῆρας ὀπάζει.
Il.4.322 ἀλλὰ καὶ ὧς ἱππεῦσι μετέσσομαι ἠδὲ κελεύσω
Il.4.323 βουλῇ καὶ μύθοισι· τὸ γὰρ γέρας ἐστὶ γερόντων.
Il.4.324 αἰχμὰς δʼ αἰχμάσσουσι νεώτεροι, οἵ περ ἐμεῖο
Il.4.325 ὁπλότεροι γεγάασι πεποίθασίν τε βίηφιν.
Il.4.326 ὣς ἔφατʼ, Ἀτρεΐδης δὲ παρῴχετο γηθόσυνος κῆρ.
Il.4.327 εὗρʼ υἱὸν Πετεῶο Μενεσθῆα πλήξιππον
Il.4.328 ἑσταότʼ· ἀμφὶ δʼ Ἀθηναῖοι μήστωρες ἀϋτῆς·
Il.4.329 αὐτὰρ ὃ πλησίον ἑστήκει πολύμητις Ὀδυσσεύς,
Il.4.330 πὰρ δὲ Κεφαλλήνων ἀμφὶ στίχες οὐκ ἀλαπαδναὶ
Il.4.331 ἕστασαν· οὐ γάρ πώ σφιν ἀκούετο λαὸς ἀϋτῆς,
Il.4.332 ἀλλὰ νέον συνορινόμεναι κίνυντο φάλαγγες
Il.4.333 Τρώων ἱπποδάμων καὶ Ἀχαιῶν· οἳ δὲ μένοντες
Il.4.334 ἕστασαν ὁππότε πύργος Ἀχαιῶν ἄλλος ἐπελθὼν
Il.4.335 Τρώων ὁρμήσειε καὶ ἄρξειαν πολέμοιο.
Il.4.336 τοὺς δὲ ἰδὼν νείκεσσεν ἄναξ ἀνδρῶν Ἀγαμέμνων,
Il.4.337 καί σφεας φωνήσας ἔπεα πτερόεντα προσηύδα·
Il.4.338 ὦ υἱὲ Πετεῶο διοτρεφέος βασιλῆος,
Il.4.339 καὶ σὺ κακοῖσι δόλοισι κεκασμένε κερδαλεόφρον
Il.4.340 τίπτε καταπτώσσοντες ἀφέστατε, μίμνετε δʼ ἄλλους;
Il.4.341 σφῶϊν μέν τʼ ἐπέοικε μετὰ πρώτοισιν ἐόντας
Il.4.342 ἑστάμεν ἠδὲ μάχης καυστείρης ἀντιβολῆσαι·
Il.4.343 πρώτω γὰρ καὶ δαιτὸς ἀκουάζεσθον ἐμεῖο,
Il.4.344 ὁππότε δαῖτα γέρουσιν ἐφοπλίζωμεν Ἀχαιοί.
Il.4.345 ἔνθα φίλʼ ὀπταλέα κρέα ἔδμεναι ἠδὲ κύπελλα
Il.4.346 οἴνου πινέμεναι μελιηδέος ὄφρʼ ἐθέλητον·
Il.4.347 νῦν δὲ φίλως χʼ ὁρόῳτε καὶ εἰ δέκα πύργοι Ἀχαιῶν
Il.4.348 ὑμείων προπάροιθε μαχοίατο νηλέϊ χαλκῷ.
Il.4.349 τὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Il.4.350 Ἀτρεΐδη ποῖόν σε ἔπος φύγεν ἕρκος ὀδόντων;
Il.4.351 πῶς δὴ φῂς πολέμοιο μεθιέμεν ὁππότʼ Ἀχαιοὶ
Il.4.352 Τρωσὶν ἐφʼ ἱπποδάμοισιν ἐγείρομεν ὀξὺν Ἄρηα;
Il.4.353 ὄψεαι αἴ κʼ ἐθέλῃσθα καὶ αἴ κέν τοι τὰ μεμήλῃ
Il.4.354 Τηλεμάχοιο φίλον πατέρα προμάχοισι μιγέντα
Il.4.355 Τρώων ἱπποδάμων· σὺ δὲ ταῦτʼ ἀνεμώλια βάζεις.
Il.4.356 τὸν δʼ ἐπιμειδήσας προσέφη κρείων Ἀγαμέμνων
Il.4.357 ὡς γνῶ χωομένοιο· πάλιν δʼ ὅ γε λάζετο μῦθον·
Il.4.358 διογενὲς Λαερτιάδη πολυμήχανʼ Ὀδυσσεῦ
Il.4.359 οὔτέ σε νεικείω περιώσιον οὔτε κελεύω·
Il.4.360 οἶδα γὰρ ὥς τοι θυμὸς ἐνὶ στήθεσσι φίλοισιν
Il.4.361 ἤπια δήνεα οἶδε· τὰ γὰρ φρονέεις ἅ τʼ ἐγώ περ.
Il.4.362 ἀλλʼ ἴθι ταῦτα δʼ ὄπισθεν ἀρεσσόμεθʼ εἴ τι κακὸν νῦν
Il.4.363 εἴρηται, τὰ δὲ πάντα θεοὶ μεταμώνια θεῖεν.
Il.4.364 ὣς εἰπὼν τοὺς μὲν λίπεν αὐτοῦ, βῆ δὲ μετʼ ἄλλους.
Il.4.365 εὗρε δὲ Τυδέος υἱὸν ὑπέρθυμον Διομήδεα
Il.4.366 ἑσταότʼ ἔν θʼ ἵπποισι καὶ ἅρμασι κολλητοῖσι·
Il.4.367 πὰρ δέ οἱ ἑστήκει Σθένελος Καπανήϊος υἱός.
Il.4.368 καὶ τὸν μὲν νείκεσσεν ἰδὼν κρείων Ἀγαμέμνων,
Il.4.369 καί μιν φωνήσας ἔπεα πτερόεντα προσηύδα·
Il.4.370 ὤ μοι Τυδέος υἱὲ δαΐφρονος ἱπποδάμοιο
Il.4.371 τί πτώσσεις, τί δʼ ὀπιπεύεις πολέμοιο γεφύρας;
Il.4.372 οὐ μὲν Τυδέϊ γʼ ὧδε φίλον πτωσκαζέμεν ἦεν,
Il.4.373 ἀλλὰ πολὺ πρὸ φίλων ἑτάρων δηΐοισι μάχεσθαι,
Il.4.374 ὡς φάσαν οἵ μιν ἴδοντο πονεύμενον· οὐ γὰρ ἔγωγε
Il.4.375 ἤντησʼ οὐδὲ ἴδον· περὶ δʼ ἄλλων φασὶ γενέσθαι.
Il.4.376 ἤτοι μὲν γὰρ ἄτερ πολέμου εἰσῆλθε Μυκήνας
Il.4.377 ξεῖνος ἅμʼ ἀντιθέῳ Πολυνείκεϊ λαὸν ἀγείρων·
Il.4.378 οἳ δὲ τότʼ ἐστρατόωνθʼ ἱερὰ πρὸς τείχεα Θήβης,
Il.4.379 καί ῥα μάλα λίσσοντο δόμεν κλειτοὺς ἐπικούρους·
Il.4.380 οἳ δʼ ἔθελον δόμεναι καὶ ἐπῄνεον ὡς ἐκέλευον·
Il.4.381 ἀλλὰ Ζεὺς ἔτρεψε παραίσια σήματα φαίνων.
Il.4.382 οἳ δʼ ἐπεὶ οὖν ᾤχοντο ἰδὲ πρὸ ὁδοῦ ἐγένοντο,
Il.4.383 Ἀσωπὸν δʼ ἵκοντο βαθύσχοινον λεχεποίην,
Il.4.384 ἔνθʼ αὖτʼ ἀγγελίην ἐπὶ Τυδῆ στεῖλαν Ἀχαιοί.
Il.4.385 αὐτὰρ ὃ βῆ, πολέας δὲ κιχήσατο Καδμεΐωνας
Il.4.386 δαινυμένους κατὰ δῶμα βίης Ἐτεοκληείης.
Il.4.387 ἔνθʼ οὐδὲ ξεῖνός περ ἐὼν ἱππηλάτα Τυδεὺς
Il.4.388 τάρβει, μοῦνος ἐὼν πολέσιν μετὰ Καδμείοισιν,
Il.4.389 ἀλλʼ ὅ γʼ ἀεθλεύειν προκαλίζετο, πάντα δʼ ἐνίκα
Il.4.390 ῥηϊδίως· τοίη οἱ ἐπίρροθος ἦεν Ἀθήνη.
Il.4.391 οἳ δὲ χολωσάμενοι Καδμεῖοι κέντορες ἵππων
Il.4.392 ἂψ ἄρʼ ἀνερχομένῳ πυκινὸν λόχον εἷσαν ἄγοντες
Il.4.393 κούρους πεντήκοντα· δύω δʼ ἡγήτορες ἦσαν,
Il.4.394 Μαίων Αἱμονίδης ἐπιείκελος ἀθανάτοισιν,
Il.4.395 υἱός τʼ Αὐτοφόνοιο μενεπτόλεμος Πολυφόντης.
Il.4.396 Τυδεὺς μὲν καὶ τοῖσιν ἀεικέα πότμον ἐφῆκε·
Il.4.397 πάντας ἔπεφνʼ, ἕνα δʼ οἶον ἵει οἶκον δὲ νέεσθαι·
Il.4.398 Μαίονʼ ἄρα προέηκε θεῶν τεράεσσι πιθήσας.
Il.4.399 τοῖος ἔην Τυδεὺς Αἰτώλιος· ἀλλὰ τὸν υἱὸν
Il.4.400 γείνατο εἷο χέρεια μάχῃ, ἀγορῇ δέ τʼ ἀμείνω.
Il.4.401 ὣς φάτο, τὸν δʼ οὔ τι προσέφη κρατερὸς Διομήδης
Il.4.402 αἰδεσθεὶς βασιλῆος ἐνιπὴν αἰδοίοιο·
Il.4.403 τὸν δʼ υἱὸς Καπανῆος ἀμείψατο κυδαλίμοιο·
Il.4.404 Ἀτρεΐδη μὴ ψεύδεʼ ἐπιστάμενος σάφα εἰπεῖν·
Il.4.405 ἡμεῖς τοι πατέρων μέγʼ ἀμείνονες εὐχόμεθʼ εἶναι·
Il.4.406 ἡμεῖς καὶ Θήβης ἕδος εἵλομεν ἑπταπύλοιο
Il.4.407 παυρότερον λαὸν ἀγαγόνθʼ ὑπὸ τεῖχος ἄρειον,
Il.4.408 πειθόμενοι τεράεσσι θεῶν καὶ Ζηνὸς ἀρωγῇ·
Il.4.409 κεῖνοι δὲ σφετέρῃσιν ἀτασθαλίῃσιν ὄλοντο·
Il.4.410 τὼ μή μοι πατέρας ποθʼ ὁμοίῃ ἔνθεο τιμῇ.
Il.4.411 τὸν δʼ ἄρʼ ὑπόδρα ἰδὼν προσέφη κρατερὸς Διομήδης·
Il.4.412 τέττα, σιωπῇ ἧσο, ἐμῷ δʼ ἐπιπείθεο μύθῳ·
Il.4.413 οὐ γὰρ ἐγὼ νεμεσῶ Ἀγαμέμνονι ποιμένι λαῶν
Il.4.414 ὀτρύνοντι μάχεσθαι ἐϋκνήμιδας Ἀχαιούς·
Il.4.415 τούτῳ μὲν γὰρ κῦδος ἅμʼ ἕψεται εἴ κεν Ἀχαιοὶ
Il.4.416 Τρῶας δῃώσωσιν ἕλωσί τε Ἴλιον ἱρήν,
Il.4.417 τούτῳ δʼ αὖ μέγα πένθος Ἀχαιῶν δῃωθέντων.
Il.4.418 ἀλλʼ ἄγε δὴ καὶ νῶϊ μεδώμεθα θούριδος ἀλκῆς.
Il.4.419 ἦ ῥα καὶ ἐξ ὀχέων σὺν τεύχεσιν ἆλτο χαμᾶζε·
Il.4.420 δεινὸν δʼ ἔβραχε χαλκὸς ἐπὶ στήθεσσιν ἄνακτος
Il.4.421 ὀρνυμένου· ὑπό κεν ταλασίφρονά περ δέος εἷλεν.
Il.4.422 ὡς δʼ ὅτʼ ἐν αἰγιαλῷ πολυηχέϊ κῦμα θαλάσσης
Il.4.423 ὄρνυτʼ ἐπασσύτερον Ζεφύρου ὕπο κινήσαντος·
Il.4.424 πόντῳ μέν τε πρῶτα κορύσσεται, αὐτὰρ ἔπειτα
Il.4.425 χέρσῳ ῥηγνύμενον μεγάλα βρέμει, ἀμφὶ δέ τʼ ἄκρας
Il.4.426 κυρτὸν ἐὸν κορυφοῦται, ἀποπτύει δʼ ἁλὸς ἄχνην·
Il.4.427 ὣς τότʼ ἐπασσύτεραι Δαναῶν κίνυντο φάλαγγες
Il.4.428 νωλεμέως πόλεμον δέ· κέλευε δὲ οἷσιν ἕκαστος
Il.4.429 ἡγεμόνων· οἳ δʼ ἄλλοι ἀκὴν ἴσαν, οὐδέ κε φαίης
Il.4.430 τόσσον λαὸν ἕπεσθαι ἔχοντʼ ἐν στήθεσιν αὐδήν,
Il.4.431 σιγῇ δειδιότες σημάντορας· ἀμφὶ δὲ πᾶσι
Il.4.432 τεύχεα ποικίλʼ ἔλαμπε, τὰ εἱμένοι ἐστιχόωντο.
Il.4.433 Τρῶες δʼ, ὥς τʼ ὄϊες πολυπάμονος ἀνδρὸς ἐν αὐλῇ
Il.4.434 μυρίαι ἑστήκασιν ἀμελγόμεναι γάλα λευκὸν
Il.4.435 ἀζηχὲς μεμακυῖαι ἀκούουσαι ὄπα ἀρνῶν,
Il.4.436 ὣς Τρώων ἀλαλητὸς ἀνὰ στρατὸν εὐρὺν ὀρώρει·
Il.4.437 οὐ γὰρ πάντων ἦεν ὁμὸς θρόος οὐδʼ ἴα γῆρυς,
Il.4.438 ἀλλὰ γλῶσσα μέμικτο, πολύκλητοι δʼ ἔσαν ἄνδρες.
Il.4.439 ὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη
Il.4.440 Δεῖμός τʼ ἠδὲ Φόβος καὶ Ἔρις ἄμοτον μεμαυῖα,
Il.4.441 Ἄρεος ἀνδροφόνοιο κασιγνήτη ἑτάρη τε,
Il.4.442 ἥ τʼ ὀλίγη μὲν πρῶτα κορύσσεται, αὐτὰρ ἔπειτα
Il.4.443 οὐρανῷ ἐστήριξε κάρη καὶ ἐπὶ χθονὶ βαίνει·
Il.4.444 ἥ σφιν καὶ τότε νεῖκος ὁμοίϊον ἔμβαλε μέσσῳ
Il.4.445 ἐρχομένη καθʼ ὅμιλον ὀφέλλουσα στόνον ἀνδρῶν.
Il.4.446 οἳ δʼ ὅτε δή ῥʼ ἐς χῶρον ἕνα ξυνιόντες ἵκοντο,
Il.4.447 σύν ῥʼ ἔβαλον ῥινούς, σὺν δʼ ἔγχεα καὶ μένεʼ ἀνδρῶν
Il.4.448 χαλκεοθωρήκων· ἀτὰρ ἀσπίδες ὀμφαλόεσσαι
Il.4.449 ἔπληντʼ ἀλλήλῃσι, πολὺς δʼ ὀρυμαγδὸς ὀρώρει.
Il.4.450 ἔνθα δʼ ἅμʼ οἰμωγή τε καὶ εὐχωλὴ πέλεν ἀνδρῶν
Il.4.451 ὀλλύντων τε καὶ ὀλλυμένων, ῥέε δʼ αἵματι γαῖα.
Il.4.452 ὡς δʼ ὅτε χείμαρροι ποταμοὶ κατʼ ὄρεσφι ῥέοντες
Il.4.453 ἐς μισγάγκειαν συμβάλλετον ὄβριμον ὕδωρ
Il.4.454 κρουνῶν ἐκ μεγάλων κοίλης ἔντοσθε χαράδρης,
Il.4.455 τῶν δέ τε τηλόσε δοῦπον ἐν οὔρεσιν ἔκλυε ποιμήν·
Il.4.456 ὣς τῶν μισγομένων γένετο ἰαχή τε πόνος τε.
Il.4.457 πρῶτος δʼ Ἀντίλοχος Τρώων ἕλεν ἄνδρα κορυστὴν
Il.4.458 ἐσθλὸν ἐνὶ προμάχοισι Θαλυσιάδην Ἐχέπωλον·
Il.4.459 τόν ῥʼ ἔβαλε πρῶτος κόρυθος φάλον ἱπποδασείης,
Il.4.460 ἐν δὲ μετώπῳ πῆξε, πέρησε δʼ ἄρʼ ὀστέον εἴσω
Il.4.461 αἰχμὴ χαλκείη· τὸν δὲ σκότος ὄσσε κάλυψεν,
Il.4.462 ἤριπε δʼ ὡς ὅτε πύργος ἐνὶ κρατερῇ ὑσμίνῃ.
Il.4.463 τὸν δὲ πεσόντα ποδῶν ἔλαβε κρείων Ἐλεφήνωρ
Il.4.464 Χαλκωδοντιάδης μεγαθύμων ἀρχὸς Ἀβάντων,
Il.4.465 ἕλκε δʼ ὑπʼ ἐκ βελέων, λελιημένος ὄφρα τάχιστα
Il.4.466 τεύχεα συλήσειε· μίνυνθα δέ οἱ γένεθʼ ὁρμή.
Il.4.467 νεκρὸν γὰρ ἐρύοντα ἰδὼν μεγάθυμος Ἀγήνωρ
Il.4.468 πλευρά, τά οἱ κύψαντι παρʼ ἀσπίδος ἐξεφαάνθη,
Il.4.469 οὔτησε ξυστῷ χαλκήρεϊ, λῦσε δὲ γυῖα.
Il.4.470 ὣς τὸν μὲν λίπε θυμός, ἐπʼ αὐτῷ δʼ ἔργον ἐτύχθη
Il.4.471 ἀργαλέον Τρώων καὶ Ἀχαιῶν· οἳ δὲ λύκοι ὣς
Il.4.472 ἀλλήλοις ἐπόρουσαν, ἀνὴρ δʼ ἄνδρʼ ἐδνοπάλιζεν.
Il.4.473 ἔνθʼ ἔβαλʼ Ἀνθεμίωνος υἱὸν Τελαμώνιος Αἴας
Il.4.474 ἠΐθεον θαλερὸν Σιμοείσιον, ὅν ποτε μήτηρ
Il.4.475 Ἴδηθεν κατιοῦσα παρʼ ὄχθῃσιν Σιμόεντος
Il.4.476 γείνατʼ, ἐπεί ῥα τοκεῦσιν ἅμʼ ἕσπετο μῆλα ἰδέσθαι·
Il.4.477 τοὔνεκά μιν κάλεον Σιμοείσιον· οὐδὲ τοκεῦσι
Il.4.478 θρέπτρα φίλοις ἀπέδωκε, μινυνθάδιος δέ οἱ αἰὼν
Il.4.479 ἔπλεθʼ ὑπʼ Αἴαντος μεγαθύμου δουρὶ δαμέντι.
Il.4.480 πρῶτον γάρ μιν ἰόντα βάλε στῆθος παρὰ μαζὸν
Il.4.481 δεξιόν· ἀντικρὺ δὲ διʼ ὤμου χάλκεον ἔγχος
Il.4.482 ἦλθεν· ὁ δʼ ἐν κονίῃσι χαμαὶ πέσεν αἴγειρος ὣς
Il.4.483 ἥ ῥά τʼ ἐν εἱαμενῇ ἕλεος μεγάλοιο πεφύκει
Il.4.484 λείη, ἀτάρ τέ οἱ ὄζοι ἐπʼ ἀκροτάτῃ πεφύασι·
Il.4.485 τὴν μέν θʼ ἁρματοπηγὸς ἀνὴρ αἴθωνι σιδήρῳ
Il.4.486 ἐξέταμʼ, ὄφρα ἴτυν κάμψῃ περικαλλέϊ δίφρῳ·
Il.4.487 ἣ μέν τʼ ἀζομένη κεῖται ποταμοῖο παρʼ ὄχθας.
Il.4.488 τοῖον ἄρʼ Ἀνθεμίδην Σιμοείσιον ἐξενάριξεν
Il.4.489 Αἴας διογενής· τοῦ δʼ Ἄντιφος αἰολοθώρηξ
Il.4.490 Πριαμίδης καθʼ ὅμιλον ἀκόντισεν ὀξέϊ δουρί.
Il.4.491 τοῦ μὲν ἅμαρθʼ, ὃ δὲ Λεῦκον Ὀδυσσέος ἐσθλὸν ἑταῖρον
Il.4.492 βεβλήκει βουβῶνα, νέκυν ἑτέρωσʼ ἐρύοντα·
Il.4.493 ἤριπε δʼ ἀμφʼ αὐτῷ, νεκρὸς δέ οἱ ἔκπεσε χειρός.
Il.4.494 τοῦ δʼ Ὀδυσεὺς μάλα θυμὸν ἀποκταμένοιο χολώθη,
Il.4.495 βῆ δὲ διὰ προμάχων κεκορυθμένος αἴθοπι χαλκῷ,
Il.4.496 στῆ δὲ μάλʼ ἐγγὺς ἰὼν καὶ ἀκόντισε δουρὶ φαεινῷ
Il.4.497 ἀμφὶ ἓ παπτήνας· ὑπὸ δὲ Τρῶες κεκάδοντο
Il.4.498 ἀνδρὸς ἀκοντίσσαντος· ὃ δʼ οὐχ ἅλιον βέλος ἧκεν,
Il.4.499 ἀλλʼ υἱὸν Πριάμοιο νόθον βάλε Δημοκόωντα
Il.4.500 ὅς οἱ Ἀβυδόθεν ἦλθε παρʼ ἵππων ὠκειάων.
Il.4.501 τόν ῥʼ Ὀδυσεὺς ἑτάροιο χολωσάμενος βάλε δουρὶ
Il.4.502 κόρσην· ἣ δʼ ἑτέροιο διὰ κροτάφοιο πέρησεν
Il.4.503 αἰχμὴ χαλκείη· τὸν δὲ σκότος ὄσσε κάλυψε,
Il.4.504 δούπησεν δὲ πεσών, ἀράβησε δὲ τεύχεʼ ἐπʼ αὐτῷ.
Il.4.505 χώρησαν δʼ ὑπό τε πρόμαχοι καὶ φαίδιμος Ἕκτωρ·
Il.4.506 Ἀργεῖοι δὲ μέγα ἴαχον, ἐρύσαντο δὲ νεκρούς,
Il.4.507 ἴθυσαν δὲ πολὺ προτέρω· νεμέσησε δʼ Ἀπόλλων
Il.4.508 Περγάμου ἐκκατιδών, Τρώεσσι δὲ κέκλετʼ ἀΰσας·
Il.4.509 ὄρνυσθʼ ἱππόδαμοι Τρῶες μηδʼ εἴκετε χάρμης
Il.4.510 Ἀργείοις, ἐπεὶ οὔ σφι λίθος χρὼς οὐδὲ σίδηρος
Il.4.511 χαλκὸν ἀνασχέσθαι ταμεσίχροα βαλλομένοισιν·
Il.4.512 οὐ μὰν οὐδʼ Ἀχιλεὺς Θέτιδος πάϊς ἠϋκόμοιο
Il.4.513 μάρναται, ἀλλʼ ἐπὶ νηυσὶ χόλον θυμαλγέα πέσσει.
Il.4.514 ὣς φάτʼ ἀπὸ πτόλιος δεινὸς θεός· αὐτὰρ Ἀχαιοὺς
Il.4.515 ὦρσε Διὸς θυγάτηρ κυδίστη Τριτογένεια
Il.4.516 ἐρχομένη καθʼ ὅμιλον, ὅθι μεθιέντας ἴδοιτο.
Il.4.517 ἔνθʼ Ἀμαρυγκείδην Διώρεα μοῖρα πέδησε·
Il.4.518 χερμαδίῳ γὰρ βλῆτο παρὰ σφυρὸν ὀκριόεντι
Il.4.519 κνήμην δεξιτερήν· βάλε δὲ Θρῃκῶν ἀγὸς ἀνδρῶν
Il.4.520 Πείρως Ἰμβρασίδης ὃς ἄρʼ Αἰνόθεν εἰληλούθει.
Il.4.521 ἀμφοτέρω δὲ τένοντε καὶ ὀστέα λᾶας ἀναιδὴς
Il.4.522 ἄχρις ἀπηλοίησεν· ὃ δʼ ὕπτιος ἐν κονίῃσι
Il.4.523 κάππεσεν ἄμφω χεῖρε φίλοις ἑτάροισι πετάσσας
Il.4.524 θυμὸν ἀποπνείων· ὃ δʼ ἐπέδραμεν ὅς ῥʼ ἔβαλέν περ
Il.4.525 Πείροος, οὖτα δὲ δουρὶ παρʼ ὀμφαλόν· ἐκ δʼ ἄρα πᾶσαι
Il.4.526 χύντο χαμαὶ χολάδες, τὸν δὲ σκότος ὄσσε κάλυψε.
Il.4.527 τὸν δὲ Θόας Αἰτωλὸς ἀπεσσύμενον βάλε δουρὶ
Il.4.528 στέρνον ὑπὲρ μαζοῖο, πάγη δʼ ἐν πνεύμονι χαλκός·
Il.4.529 ἀγχίμολον δέ οἱ ἦλθε Θόας, ἐκ δʼ ὄβριμον ἔγχος
Il.4.530 ἐσπάσατο στέρνοιο, ἐρύσσατο δὲ ξίφος ὀξύ,
Il.4.531 τῷ ὅ γε γαστέρα τύψε μέσην, ἐκ δʼ αἴνυτο θυμόν.
Il.4.532 τεύχεα δʼ οὐκ ἀπέδυσε· περίστησαν γὰρ ἑταῖροι
Il.4.533 Θρήϊκες ἀκρόκομοι δολίχʼ ἔγχεα χερσὶν ἔχοντες,
Il.4.534 οἵ ἑ μέγαν περ ἐόντα καὶ ἴφθιμον καὶ ἀγαυὸν
Il.4.535 ὦσαν ἀπὸ σφείων· ὃ δὲ χασσάμενος πελεμίχθη.
Il.4.536 ὣς τώ γʼ ἐν κονίῃσι παρʼ ἀλλήλοισι τετάσθην,
Il.4.537 ἤτοι ὃ μὲν Θρῃκῶν, ὃ δʼ Ἐπειῶν χαλκοχιτώνων
Il.4.538 ἡγεμόνες· πολλοὶ δὲ περὶ κτείνοντο καὶ ἄλλοι.
Il.4.539 ἔνθά κεν οὐκέτι ἔργον ἀνὴρ ὀνόσαιτο μετελθών,
Il.4.540 ὅς τις ἔτʼ ἄβλητος καὶ ἀνούτατος ὀξέϊ χαλκῷ
Il.4.541 δινεύοι κατὰ μέσσον, ἄγοι δέ ἑ Παλλὰς Ἀθήνη
Il.4.542 χειρὸς ἑλοῦσʼ, αὐτὰρ βελέων ἀπερύκοι ἐρωήν·
Il.4.543 πολλοὶ γὰρ Τρώων καὶ Ἀχαιῶν ἤματι κείνῳ
Il.4.544 πρηνέες ἐν κονίῃσι παρʼ ἀλλήλοισι τέταντο.
Il.5.1 ἔνθʼ αὖ Τυδεΐδῃ Διομήδεϊ Παλλὰς Ἀθήνη
Il.5.2 δῶκε μένος καὶ θάρσος, ἵνʼ ἔκδηλος μετὰ πᾶσιν
Il.5.3 Ἀργείοισι γένοιτο ἰδὲ κλέος ἐσθλὸν ἄροιτο·
Il.5.4 δαῖέ οἱ ἐκ κόρυθός τε καὶ ἀσπίδος ἀκάματον πῦρ
Il.5.5 ἀστέρʼ ὀπωρινῷ ἐναλίγκιον, ὅς τε μάλιστα
Il.5.6 λαμπρὸν παμφαίνῃσι λελουμένος ὠκεανοῖο·
Il.5.7 τοῖόν οἱ πῦρ δαῖεν ἀπὸ κρατός τε καὶ ὤμων,
Il.5.8 ὦρσε δέ μιν κατὰ μέσσον ὅθι πλεῖστοι κλονέοντο.
Il.5.9 ἦν δέ τις ἐν Τρώεσσι Δάρης ἀφνειὸς ἀμύμων
Il.5.10 ἱρεὺς Ἡφαίστοιο· δύω δέ οἱ υἱέες ἤστην
Il.5.11 Φηγεὺς Ἰδαῖός τε μάχης εὖ εἰδότε πάσης.
Il.5.12 τώ οἱ ἀποκρινθέντε ἐναντίω ὁρμηθήτην·
Il.5.13 τὼ μὲν ἀφʼ ἵπποιιν, ὃ δʼ ἀπὸ χθονὸς ὄρνυτο πεζός.
Il.5.14 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες
Il.5.15 Φηγεύς ῥα πρότερος προΐει δολιχόσκιον ἔγχος·
Il.5.16 Τυδεΐδεω δʼ ὑπὲρ ὦμον ἀριστερὸν ἤλυθʼ ἀκωκὴ
Il.5.17 ἔγχεος, οὐδʼ ἔβαλʼ αὐτόν· ὃ δʼ ὕστερος ὄρνυτο χαλκῷ
Il.5.18 Τυδεΐδης· τοῦ δʼ οὐχ ἅλιον βέλος ἔκφυγε χειρός,
Il.5.19 ἀλλʼ ἔβαλε στῆθος μεταμάζιον, ὦσε δʼ ἀφʼ ἵππων.
Il.5.20 Ἰδαῖος δʼ ἀπόρουσε λιπὼν περικαλλέα δίφρον,
Il.5.21 οὐδʼ ἔτλη περιβῆναι ἀδελφειοῦ κταμένοιο·
Il.5.22 οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν,
Il.5.23 ἀλλʼ Ἥφαιστος ἔρυτο, σάωσε δὲ νυκτὶ καλύψας,
Il.5.24 ὡς δή οἱ μὴ πάγχυ γέρων ἀκαχήμενος εἴη.
Il.5.25 ἵππους δʼ ἐξελάσας μεγαθύμου Τυδέος υἱὸς
Il.5.26 δῶκεν ἑταίροισιν κατάγειν κοίλας ἐπὶ νῆας.
Il.5.27 Τρῶες δὲ μεγάθυμοι ἐπεὶ ἴδον υἷε Δάρητος
Il.5.28 τὸν μὲν ἀλευάμενον, τὸν δὲ κτάμενον παρʼ ὄχεσφι,
Il.5.29 πᾶσιν ὀρίνθη θυμός· ἀτὰρ γλαυκῶπις Ἀθήνη
Il.5.30 χειρὸς ἑλοῦσʼ ἐπέεσσι προσηύδα θοῦρον Ἄρηα·
Il.5.31 Ἆρες Ἄρες βροτολοιγὲ μιαιφόνε τειχεσιπλῆτα
Il.5.32 οὐκ ἂν δὴ Τρῶας μὲν ἐάσαιμεν καὶ Ἀχαιοὺς
Il.5.33 μάρνασθʼ, ὁπποτέροισι πατὴρ Ζεὺς κῦδος ὀρέξῃ,
Il.5.34 νῶϊ δὲ χαζώμεσθα, Διὸς δʼ ἀλεώμεθα μῆνιν;
Il.5.35 ὣς εἰποῦσα μάχης ἐξήγαγε θοῦρον Ἄρηα·
Il.5.36 τὸν μὲν ἔπειτα καθεῖσεν ἐπʼ ἠϊόεντι Σκαμάνδρῳ,
Il.5.37 Τρῶας δʼ ἔκλιναν Δαναοί· ἕλε δʼ ἄνδρα ἕκαστος
Il.5.38 ἡγεμόνων· πρῶτος δὲ ἄναξ ἀνδρῶν Ἀγαμέμνων
Il.5.39 ἀρχὸν Ἁλιζώνων Ὀδίον μέγαν ἔκβαλε δίφρου·
Il.5.40 πρώτῳ γὰρ στρεφθέντι μεταφρένῳ ἐν δόρυ πῆξεν
Il.5.41 ὤμων μεσσηγύς, διὰ δὲ στήθεσφιν ἔλασσε,
Il.5.42 δούπησεν δὲ πεσών, ἀράβησε δὲ τεύχεʼ ἐπʼ αὐτῷ.
Il.5.43 Ἰδομενεὺς δʼ ἄρα Φαῖστον ἐνήρατο Μῄονος υἱὸν
Il.5.44 Βώρου, ὃς ἐκ Τάρνης ἐριβώλακος εἰληλούθει.
Il.5.45 τὸν μὲν ἄρʼ Ἰδομενεὺς δουρικλυτὸς ἔγχεϊ μακρῷ
Il.5.46 νύξʼ ἵππων ἐπιβησόμενον κατὰ δεξιὸν ὦμον·
Il.5.47 ἤριπε δʼ ἐξ ὀχέων, στυγερὸς δʼ ἄρα μιν σκότος εἷλε.
Il.5.48 τὸν μὲν ἄρʼ Ἰδομενῆος ἐσύλευον θεράποντες·
Il.5.49 υἱὸν δὲ Στροφίοιο Σκαμάνδριον αἵμονα θήρης
Il.5.50 Ἀτρεΐδης Μενέλαος ἕλʼ ἔγχεϊ ὀξυόεντι
Il.5.51 ἐσθλὸν θηρητῆρα· δίδαξε γὰρ Ἄρτεμις αὐτὴ
Il.5.52 βάλλειν ἄγρια πάντα, τά τε τρέφει οὔρεσιν ὕλη·
Il.5.53 ἀλλʼ οὔ οἱ τότε γε χραῖσμʼ Ἄρτεμις ἰοχέαιρα,
Il.5.54 οὐδὲ ἑκηβολίαι ᾗσιν τὸ πρίν γε κέκαστο·
Il.5.55 ἀλλά μιν Ἀτρεΐδης δουρικλειτὸς Μενέλαος
Il.5.56 πρόσθεν ἕθεν φεύγοντα μετάφρενον οὔτασε δουρὶ
Il.5.57 ὤμων μεσσηγύς, διὰ δὲ στήθεσφιν ἔλασσεν,
Il.5.58 ἤριπε δὲ πρηνής, ἀράβησε δὲ τεύχεʼ ἐπʼ αὐτῷ.
Il.5.59 Μηριόνης δὲ Φέρεκλον ἐνήρατο, τέκτονος υἱὸν
Il.5.60 Ἁρμονίδεω, ὃς χερσὶν ἐπίστατο δαίδαλα πάντα
Il.5.61 τεύχειν· ἔξοχα γάρ μιν ἐφίλατο Παλλὰς Ἀθήνη·
Il.5.62 ὃς καὶ Ἀλεξάνδρῳ τεκτήνατο νῆας ἐΐσας
Il.5.63 ἀρχεκάκους, αἳ πᾶσι κακὸν Τρώεσσι γένοντο
Il.5.64 οἷ τʼ αὐτῷ, ἐπεὶ οὔ τι θεῶν ἐκ θέσφατα ᾔδη.
Il.5.65 τὸν μὲν Μηριόνης ὅτε δὴ κατέμαρπτε διώκων
Il.5.66 βεβλήκει γλουτὸν κατὰ δεξιόν· ἣ δὲ διαπρὸ
Il.5.67 ἀντικρὺ κατὰ κύστιν ὑπʼ ὀστέον ἤλυθʼ ἀκωκή·
Il.5.68 γνὺξ δʼ ἔριπʼ οἰμώξας, θάνατος δέ μιν ἀμφεκάλυψε.
Il.5.69 Πήδαιον δʼ ἄρʼ ἔπεφνε Μέγης Ἀντήνορος υἱὸν
Il.5.70 ὅς ῥα νόθος μὲν ἔην, πύκα δʼ ἔτρεφε δῖα Θεανὼ
Il.5.71 ἶσα φίλοισι τέκεσσι χαριζομένη πόσεϊ ᾧ.
Il.5.72 τὸν μὲν Φυλεΐδης δουρὶ κλυτὸς ἐγγύθεν ἐλθὼν
Il.5.73 βεβλήκει κεφαλῆς κατὰ ἰνίον ὀξέϊ δουρί·
Il.5.74 ἀντικρὺ δʼ ἀνʼ ὀδόντας ὑπὸ γλῶσσαν τάμε χαλκός·
Il.5.75 ἤριπε δʼ ἐν κονίῃ, ψυχρὸν δʼ ἕλε χαλκὸν ὀδοῦσιν.
Il.5.76 Εὐρύπυλος δʼ Εὐαιμονίδης Ὑψήνορα δῖον
Il.5.77 υἱὸν ὑπερθύμου Δολοπίονος, ὅς ῥα Σκαμάνδρου
Il.5.78 ἀρητὴρ ἐτέτυκτο, θεὸς δʼ ὣς τίετο δήμῳ,
Il.5.79 τὸν μὲν ἄρʼ Εὐρύπυλος, Εὐαίμονος ἀγλαὸς υἱός,
Il.5.80 πρόσθεν ἕθεν φεύγοντα μεταδρομάδην ἔλασʼ ὦμον
Il.5.81 φασγάνῳ ἀΐξας, ἀπὸ δʼ ἔξεσε χεῖρα βαρεῖαν·
Il.5.82 αἱματόεσσα δὲ χεὶρ πεδίῳ πέσε· τὸν δὲ κατʼ ὄσσε
Il.5.83 ἔλλαβε πορφύρεος θάνατος καὶ μοῖρα κραταιή.
Il.5.84 ὣς οἳ μὲν πονέοντο κατὰ κρατερὴν ὑσμίνην·
Il.5.85 Τυδεΐδην δʼ οὐκ ἂν γνοίης ποτέροισι μετείη
Il.5.86 ἠὲ μετὰ Τρώεσσιν ὁμιλέοι ἦ μετʼ Ἀχαιοῖς.
Il.5.87 θῦνε γὰρ ἂμ πεδίον ποταμῷ πλήθοντι ἐοικὼς
Il.5.88 χειμάρρῳ, ὅς τʼ ὦκα ῥέων ἐκέδασσε γεφύρας·
Il.5.89 τὸν δʼ οὔτʼ ἄρ τε γέφυραι ἐεργμέναι ἰσχανόωσιν,
Il.5.90 οὔτʼ ἄρα ἕρκεα ἴσχει ἀλωάων ἐριθηλέων
Il.5.91 ἐλθόντʼ ἐξαπίνης ὅτʼ ἐπιβρίσῃ Διὸς ὄμβρος·
Il.5.92 πολλὰ δʼ ὑπʼ αὐτοῦ ἔργα κατήριπε κάλʼ αἰζηῶν·
Il.5.93 ὣς ὑπὸ Τυδεΐδῃ πυκιναὶ κλονέοντο φάλαγγες
Il.5.94 Τρώων, οὐδʼ ἄρα μιν μίμνον πολέες περ ἐόντες.
Il.5.95 τὸν δʼ ὡς οὖν ἐνόησε Λυκάονος ἀγλαὸς υἱὸς
Il.5.96 θύνοντʼ ἂμ πεδίον πρὸ ἕθεν κλονέοντα φάλαγγας,
Il.5.97 αἶψʼ ἐπὶ Τυδεΐδῃ ἐτιταίνετο καμπύλα τόξα,
Il.5.98 καὶ βάλʼ ἐπαΐσσοντα τυχὼν κατὰ δεξιὸν ὦμον
Il.5.99 θώρηκος γύαλον· διὰ δʼ ἔπτατο πικρὸς ὀϊστός,
Il.5.100 ἀντικρὺ δὲ διέσχε, παλάσσετο δʼ αἵματι θώρηξ.
Il.5.101 τῷ δʼ ἐπὶ μακρὸν ἄϋσε Λυκάονος ἀγλαὸς υἱός·
Il.5.102 ὄρνυσθε Τρῶες μεγάθυμοι κέντορες ἵππων·
Il.5.103 βέβληται γὰρ ἄριστος Ἀχαιῶν, οὐδέ ἕ φημι
Il.5.104 δήθʼ ἀνσχήσεσθαι κρατερὸν βέλος, εἰ ἐτεόν με
Il.5.105 ὦρσεν ἄναξ Διὸς υἱὸς ἀπορνύμενον Λυκίηθεν.
Il.5.106 ὣς ἔφατʼ εὐχόμενος· τὸν δʼ οὐ βέλος ὠκὺ δάμασσεν,
Il.5.107 ἀλλʼ ἀναχωρήσας πρόσθʼ ἵπποιιν καὶ ὄχεσφιν
Il.5.108 ἔστη, καὶ Σθένελον προσέφη Καπανήϊον υἱόν·
Il.5.109 ὄρσο πέπον Καπανηϊάδη, καταβήσεο δίφρου,
Il.5.110 ὄφρά μοι ἐξ ὤμοιο ἐρύσσῃς πικρὸν ὀϊστόν.
Il.5.111 ὣς ἄρʼ ἔφη, Σθένελος δὲ καθʼ ἵππων ἆλτο χαμᾶζε,
Il.5.112 πὰρ δὲ στὰς βέλος ὠκὺ διαμπερὲς ἐξέρυσʼ ὤμου·
Il.5.113 αἷμα δʼ ἀνηκόντιζε διὰ στρεπτοῖο χιτῶνος.
Il.5.114 δὴ τότʼ ἔπειτʼ ἠρᾶτο βοὴν ἀγαθὸς Διομήδης·
Il.5.115 κλῦθί μευ αἰγιόχοιο Διὸς τέκος Ἀτρυτώνη,
Il.5.116 εἴ ποτέ μοι καὶ πατρὶ φίλα φρονέουσα παρέστης
Il.5.117 δηΐῳ ἐν πολέμῳ, νῦν αὖτʼ ἐμὲ φῖλαι Ἀθήνη·
Il.5.118 δὸς δέ τέ μʼ ἄνδρα ἑλεῖν καὶ ἐς ὁρμὴν ἔγχεος ἐλθεῖν
Il.5.119 ὅς μʼ ἔβαλε φθάμενος καὶ ἐπεύχεται, οὐδέ μέ φησι
Il.5.120 δηρὸν ἔτʼ ὄψεσθαι λαμπρὸν φάος ἠελίοιο.
Il.5.121 ὣς ἔφατʼ εὐχόμενος· τοῦ δʼ ἔκλυε Παλλὰς Ἀθήνη,
Il.5.122 γυῖα δʼ ἔθηκεν ἐλαφρά, πόδας καὶ χεῖρας ὕπερθεν·
Il.5.123 ἀγχοῦ δʼ ἱσταμένη ἔπεα πτερόεντα προσηύδα·
Il.5.124 θαρσῶν νῦν Διόμηδες ἐπὶ Τρώεσσι μάχεσθαι·
Il.5.125 ἐν γάρ τοι στήθεσσι μένος πατρώϊον ἧκα
Il.5.126 ἄτρομον, οἷον ἔχεσκε σακέσπαλος ἱππότα Τυδεύς·
Il.5.127 ἀχλὺν δʼ αὖ τοι ἀπʼ ὀφθαλμῶν ἕλον ἣ πρὶν ἐπῆεν,
Il.5.128 ὄφρʼ εὖ γιγνώσκῃς ἠμὲν θεὸν ἠδὲ καὶ ἄνδρα.
Il.5.129 τὼ νῦν αἴ κε θεὸς πειρώμενος ἐνθάδʼ ἵκηται
Il.5.130 μή τι σύ γʼ ἀθανάτοισι θεοῖς ἀντικρὺ μάχεσθαι
Il.5.131 τοῖς ἄλλοις· ἀτὰρ εἴ κε Διὸς θυγάτηρ Ἀφροδίτη
Il.5.132 ἔλθῃσʼ ἐς πόλεμον, τήν γʼ οὐτάμεν ὀξέϊ χαλκῷ.
Il.5.133 ἣ μὲν ἄρʼ ὣς εἰποῦσʼ ἀπέβη γλαυκῶπις Ἀθήνη,
Il.5.134 Τυδεΐδης δʼ ἐξαῦτις ἰὼν προμάχοισιν ἐμίχθη
Il.5.135 καὶ πρίν περ θυμῷ μεμαὼς Τρώεσσι μάχεσθαι·
Il.5.136 δὴ τότε μιν τρὶς τόσσον ἕλεν μένος ὥς τε λέοντα
Il.5.137 ὅν ῥά τε ποιμὴν ἀγρῷ ἐπʼ εἰροπόκοις ὀΐεσσι
Il.5.138 χραύσῃ μέν τʼ αὐλῆς ὑπεράλμενον οὐδὲ δαμάσσῃ·
Il.5.139 τοῦ μέν τε σθένος ὦρσεν, ἔπειτα δέ τʼ οὐ προσαμύνει,
Il.5.140 ἀλλὰ κατὰ σταθμοὺς δύεται, τὰ δʼ ἐρῆμα φοβεῖται·
Il.5.141 αἳ μέν τʼ ἀγχιστῖναι ἐπʼ ἀλλήλῃσι κέχυνται,
Il.5.142 αὐτὰρ ὃ ἐμμεμαὼς βαθέης ἐξάλλεται αὐλῆς·
Il.5.143 ὣς μεμαὼς Τρώεσσι μίγη κρατερὸς Διομήδης.
Il.5.144 ἔνθʼ ἕλεν Ἀστύνοον καὶ Ὑπείρονα ποιμένα λαῶν,
Il.5.145 τὸν μὲν ὑπὲρ μαζοῖο βαλὼν χαλκήρεϊ δουρί,
Il.5.146 τὸν δʼ ἕτερον ξίφεϊ μεγάλῳ κληῗδα παρʼ ὦμον
Il.5.147 πλῆξʼ, ἀπὸ δʼ αὐχένος ὦμον ἐέργαθεν ἠδʼ ἀπὸ νώτου.
Il.5.148 τοὺς μὲν ἔασʼ, ὃ δʼ Ἄβαντα μετῴχετο καὶ Πολύειδον
Il.5.149 υἱέας Εὐρυδάμαντος ὀνειροπόλοιο γέροντος·
Il.5.150 τοῖς οὐκ ἐρχομένοις ὃ γέρων ἐκρίνατʼ ὀνείρους,
Il.5.151 ἀλλά σφεας κρατερὸς Διομήδης ἐξενάριξε·
Il.5.152 βῆ δὲ μετὰ Ξάνθόν τε Θόωνά τε Φαίνοπος υἷε
Il.5.153 ἄμφω τηλυγέτω· ὃ δὲ τείρετο γήραϊ λυγρῷ,
Il.5.154 υἱὸν δʼ οὐ τέκετʼ ἄλλον ἐπὶ κτεάτεσσι λιπέσθαι.
Il.5.155 ἔνθʼ ὅ γε τοὺς ἐνάριζε, φίλον δʼ ἐξαίνυτο θυμὸν
Il.5.156 ἀμφοτέρω, πατέρι δὲ γόον καὶ κήδεα λυγρὰ
Il.5.157 λεῖπʼ, ἐπεὶ οὐ ζώοντε μάχης ἐκνοστήσαντε
Il.5.158 δέξατο· χηρωσταὶ δὲ διὰ κτῆσιν δατέοντο.
Il.5.159 ἔνθʼ υἷας Πριάμοιο δύω λάβε Δαρδανίδαο
Il.5.160 εἰν ἑνὶ δίφρῳ ἐόντας Ἐχέμμονά τε Χρομίον τε.
Il.5.161 ὡς δὲ λέων ἐν βουσὶ θορὼν ἐξ αὐχένα ἄξῃ
Il.5.162 πόρτιος ἠὲ βοὸς ξύλοχον κάτα βοσκομενάων,
Il.5.163 ὣς τοὺς ἀμφοτέρους ἐξ ἵππων Τυδέος υἱὸς
Il.5.164 βῆσε κακῶς ἀέκοντας, ἔπειτα δὲ τεύχεʼ ἐσύλα·
Il.5.165 ἵππους δʼ οἷς ἑτάροισι δίδου μετὰ νῆας ἐλαύνειν.
Il.5.166 τὸν δʼ ἴδεν Αἰνείας ἀλαπάζοντα στίχας ἀνδρῶν,
Il.5.167 βῆ δʼ ἴμεν ἄν τε μάχην καὶ ἀνὰ κλόνον ἐγχειάων
Il.5.168 Πάνδαρον ἀντίθεον διζήμενος εἴ που ἐφεύροι·
Il.5.169 εὗρε Λυκάονος υἱὸν ἀμύμονά τε κρατερόν τε,
Il.5.170 στῆ δὲ πρόσθʼ αὐτοῖο ἔπος τέ μιν ἀντίον ηὔδα·
Il.5.171 Πάνδαρε ποῦ τοι τόξον ἰδὲ πτερόεντες ὀϊστοὶ
Il.5.172 καὶ κλέος; ᾧ οὔ τίς τοι ἐρίζεται ἐνθάδε γʼ ἀνήρ,
Il.5.173 οὐδέ τις ἐν Λυκίῃ σέο γʼ εὔχεται εἶναι ἀμείνων.
Il.5.174 ἀλλʼ ἄγε τῷδʼ ἔφες ἀνδρὶ βέλος Διὶ χεῖρας ἀνασχὼν
Il.5.175 ὅς τις ὅδε κρατέει καὶ δὴ κακὰ πολλὰ ἔοργε
Il.5.176 Τρῶας, ἐπεὶ πολλῶν τε καὶ ἐσθλῶν γούνατʼ ἔλυσεν·
Il.5.177 εἰ μή τις θεός ἐστι κοτεσσάμενος Τρώεσσιν
Il.5.178 ἱρῶν μηνίσας· χαλεπὴ δὲ θεοῦ ἔπι μῆνις.
Il.5.179 τὸν δʼ αὖτε προσέειπε Λυκάονος ἀγλαὸς υἱός·
Il.5.180 Αἰνεία Τρώων βουληφόρε χαλκοχιτώνων
Il.5.181 Τυδεΐδῃ μιν ἔγωγε δαΐφρονι πάντα ἐΐσκω,
Il.5.182 ἀσπίδι γιγνώσκων αὐλώπιδί τε τρυφαλείῃ,
Il.5.183 ἵππους τʼ εἰσορόων· σάφα δʼ οὐκ οἶδʼ εἰ θεός ἐστιν.
Il.5.184 εἰ δʼ ὅ γʼ ἀνὴρ ὅν φημι δαΐφρων Τυδέος υἱὸς
Il.5.185 οὐχ ὅ γʼ ἄνευθε θεοῦ τάδε μαίνεται, ἀλλά τις ἄγχι
Il.5.186 ἕστηκʼ ἀθανάτων νεφέλῃ εἰλυμένος ὤμους,
Il.5.187 ὃς τούτου βέλος ὠκὺ κιχήμενον ἔτραπεν ἄλλῃ.
Il.5.188 ἤδη γάρ οἱ ἐφῆκα βέλος, καί μιν βάλον ὦμον
Il.5.189 δεξιὸν ἀντικρὺ διὰ θώρηκος γυάλοιο·
Il.5.190 καί μιν ἔγωγʼ ἐφάμην Ἀϊδωνῆϊ προϊάψειν,
Il.5.191 ἔμπης δʼ οὐκ ἐδάμασσα· θεός νύ τίς ἐστι κοτήεις.
Il.5.192 ἵπποι δʼ οὐ παρέασι καὶ ἅρματα τῶν κʼ ἐπιβαίην·
Il.5.193 ἀλλά που ἐν μεγάροισι Λυκάονος ἕνδεκα δίφροι
Il.5.194 καλοὶ πρωτοπαγεῖς νεοτευχέες· ἀμφὶ δὲ πέπλοι
Il.5.195 πέπτανται· παρὰ δέ σφιν ἑκάστῳ δίζυγες ἵπποι
Il.5.196 ἑστᾶσι κρῖ λευκὸν ἐρεπτόμενοι καὶ ὀλύρας.
Il.5.197 ἦ μέν μοι μάλα πολλὰ γέρων αἰχμητὰ Λυκάων
Il.5.198 ἐρχομένῳ ἐπέτελλε δόμοις ἔνι ποιητοῖσιν·
Il.5.199 ἵπποισίν μʼ ἐκέλευε καὶ ἅρμασιν ἐμβεβαῶτα
Il.5.200 ἀρχεύειν Τρώεσσι κατὰ κρατερὰς ὑσμίνας·
Il.5.201 ἀλλʼ ἐγὼ οὐ πιθόμην· ἦ τʼ ἂν πολὺ κέρδιον ἦεν·
Il.5.202 ἵππων φειδόμενος, μή μοι δευοίατο φορβῆς
Il.5.203 ἀνδρῶν εἰλομένων εἰωθότες ἔδμεναι ἄδην.
Il.5.204 ὣς λίπον, αὐτὰρ πεζὸς ἐς Ἴλιον εἰλήλουθα
Il.5.205 τόξοισιν πίσυνος· τὰ δέ μʼ οὐκ ἄρʼ ἔμελλον ὀνήσειν.
Il.5.206 ἤδη γὰρ δοιοῖσιν ἀριστήεσσιν ἐφῆκα
Il.5.207 Τυδεΐδῃ τε καὶ Ἀτρεΐδῃ, ἐκ δʼ ἀμφοτέροιιν
Il.5.208 ἀτρεκὲς αἷμʼ ἔσσευα βαλών, ἤγειρα δὲ μᾶλλον.
Il.5.209 τώ ῥα κακῇ αἴσῃ ἀπὸ πασσάλου ἀγκύλα τόξα
Il.5.210 ἤματι τῷ ἑλόμην ὅτε Ἴλιον εἰς ἐρατεινὴν
Il.5.211 ἡγεόμην Τρώεσσι φέρων χάριν Ἕκτορι δίῳ.
Il.5.212 εἰ δέ κε νοστήσω καὶ ἐσόψομαι ὀφθαλμοῖσι
Il.5.213 πατρίδʼ ἐμὴν ἄλοχόν τε καὶ ὑψερεφὲς μέγα δῶμα,
Il.5.214 αὐτίκʼ ἔπειτʼ ἀπʼ ἐμεῖο κάρη τάμοι ἀλλότριος φὼς
Il.5.215 εἰ μὴ ἐγὼ τάδε τόξα φαεινῷ ἐν πυρὶ θείην
Il.5.216 χερσὶ διακλάσσας· ἀνεμώλια γάρ μοι ὀπηδεῖ.
Il.5.217 τὸν δʼ αὖτʼ Αἰνείας Τρώων ἀγὸς ἀντίον ηὔδα·
Il.5.218 μὴ δʼ οὕτως ἀγόρευε· πάρος δʼ οὐκ ἔσσεται ἄλλως,
Il.5.219 πρίν γʼ ἐπὶ νὼ τῷδʼ ἀνδρὶ σὺν ἵπποισιν καὶ ὄχεσφιν
Il.5.220 ἀντιβίην ἐλθόντε σὺν ἔντεσι πειρηθῆναι.
Il.5.221 ἀλλʼ ἄγʼ ἐμῶν ὀχέων ἐπιβήσεο, ὄφρα ἴδηαι
Il.5.222 οἷοι Τρώϊοι ἵπποι ἐπιστάμενοι πεδίοιο
Il.5.223 κραιπνὰ μάλʼ ἔνθα καὶ ἔνθα διωκέμεν ἠδὲ φέβεσθαι·
Il.5.224 τὼ καὶ νῶϊ πόλιν δὲ σαώσετον, εἴ περ ἂν αὖτε
Il.5.225 Ζεὺς ἐπὶ Τυδεΐδῃ Διομήδεϊ κῦδος ὀρέξῃ.
Il.5.226 ἀλλʼ ἄγε νῦν μάστιγα καὶ ἡνία σιγαλόεντα
Il.5.227 δέξαι, ἐγὼ δʼ ἵππων ἀποβήσομαι ὄφρα μάχωμαι·
Il.5.228 ἠὲ σὺ τόνδε δέδεξο, μελήσουσιν δʼ ἐμοὶ ἵπποι.
Il.5.229 τὸν δʼ αὖτε προσέειπε Λυκάονος ἀγλαὸς υἱός·
Il.5.230 Αἰνεία σὺ μὲν αὐτὸς ἔχʼ ἡνία καὶ τεὼ ἵππω·
Il.5.231 μᾶλλον ὑφʼ ἡνιόχῳ εἰωθότι καμπύλον ἅρμα
Il.5.232 οἴσετον, εἴ περ ἂν αὖτε φεβώμεθα Τυδέος υἱόν·
Il.5.233 μὴ τὼ μὲν δείσαντε ματήσετον, οὐδʼ ἐθέλητον
Il.5.234 ἐκφερέμεν πολέμοιο τεὸν φθόγγον ποθέοντε,
Il.5.235 νῶϊ δʼ ἐπαΐξας μεγαθύμου Τυδέος υἱὸς
Il.5.236 αὐτώ τε κτείνῃ καὶ ἐλάσσῃ μώνυχας ἵππους.
Il.5.237 ἀλλὰ σύ γʼ αὐτὸς ἔλαυνε τέʼ ἅρματα καὶ τεὼ ἵππω,
Il.5.238 τὸν δὲ δʼ ἐγὼν ἐπιόντα δεδέξομαι ὀξέϊ δουρί.
Il.5.239 ὣς ἄρα φωνήσαντες ἐς ἅρματα ποικίλα βάντες
Il.5.240 ἐμμεμαῶτʼ ἐπὶ Τυδεΐδῃ ἔχον ὠκέας ἵππους.
Il.5.241 τοὺς δὲ ἴδε Σθένελος Καπανήϊος ἀγλαὸς υἱός,
Il.5.242 αἶψα δὲ Τυδεΐδην ἔπεα πτερόεντα προσηύδα·
Il.5.243 Τυδεΐδη Διόμηδες ἐμῷ κεχαρισμένε θυμῷ,
Il.5.244 ἄνδρʼ ὁρόω κρατερὼ ἐπὶ σοὶ μεμαῶτε μάχεσθαι
Il.5.245 ἶνʼ ἀπέλεθρον ἔχοντας· ὃ μὲν τόξων ἐῢ εἰδὼς
Il.5.246 Πάνδαρος, υἱὸς δʼ αὖτε Λυκάονος εὔχεται εἶναι·
Il.5.247 Αἰνείας δʼ υἱὸς μὲν ἀμύμονος Ἀγχίσαο
Il.5.248 εὔχεται ἐκγεγάμεν, μήτηρ δέ οἵ ἐστʼ Ἀφροδίτη.
Il.5.249 ἀλλʼ ἄγε δὴ χαζώμεθʼ ἐφʼ ἵππων, μηδέ μοι οὕτω
Il.5.250 θῦνε διὰ προμάχων, μή πως φίλον ἦτορ ὀλέσσῃς.
Il.5.251 τὸν δʼ ἄρʼ ὑπόδρα ἰδὼν προσέφη κρατερὸς Διομήδης·
Il.5.252 μή τι φόβον δʼ ἀγόρευʼ, ἐπεὶ οὐδὲ σὲ πεισέμεν οἴω.
Il.5.253 οὐ γάρ μοι γενναῖον ἀλυσκάζοντι μάχεσθαι
Il.5.254 οὐδὲ καταπτώσσειν· ἔτι μοι μένος ἔμπεδόν ἐστιν·
Il.5.255 ὀκνείω δʼ ἵππων ἐπιβαινέμεν, ἀλλὰ καὶ αὔτως
Il.5.256 ἀντίον εἶμʼ αὐτῶν· τρεῖν μʼ οὐκ ἐᾷ Παλλὰς Ἀθήνη.
Il.5.257 τούτω δʼ οὐ πάλιν αὖτις ἀποίσετον ὠκέες ἵπποι
Il.5.258 ἄμφω ἀφʼ ἡμείων, εἴ γʼ οὖν ἕτερός γε φύγῃσιν.
Il.5.259 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Il.5.260 αἴ κέν μοι πολύβουλος Ἀθήνη κῦδος ὀρέξῃ
Il.5.261 ἀμφοτέρω κτεῖναι, σὺ δὲ τούσδε μὲν ὠκέας ἵππους
Il.5.262 αὐτοῦ ἐρυκακέειν ἐξ ἄντυγος ἡνία τείνας,
Il.5.263 Αἰνείαο δʼ ἐπαΐξαι μεμνημένος ἵππων,
Il.5.264 ἐκ δʼ ἐλάσαι Τρώων μετʼ ἐϋκνήμιδας Ἀχαιούς.
Il.5.265 τῆς γάρ τοι γενεῆς ἧς Τρωΐ περ εὐρύοπα Ζεὺς
Il.5.266 δῶχʼ υἷος ποινὴν Γανυμήδεος, οὕνεκʼ ἄριστοι
Il.5.267 ἵππων ὅσσοι ἔασιν ὑπʼ ἠῶ τʼ ἠέλιόν τε,
Il.5.268 τῆς γενεῆς ἔκλεψεν ἄναξ ἀνδρῶν Ἀγχίσης
Il.5.269 λάθρῃ Λαομέδοντος ὑποσχὼν θήλεας ἵππους·
Il.5.270 τῶν οἱ ἓξ ἐγένοντο ἐνὶ μεγάροισι γενέθλη.
Il.5.271 τοὺς μὲν τέσσαρας αὐτὸς ἔχων ἀτίταλλʼ ἐπὶ φάτνῃ,
Il.5.272 τὼ δὲ δύʼ Αἰνείᾳ δῶκεν μήστωρε φόβοιο.
Il.5.273 εἰ τούτω κε λάβοιμεν, ἀροίμεθά κε κλέος ἐσθλόν.
Il.5.274 ὣς οἳ μὲν τοιαῦτα πρὸς ἀλλήλους ἀγόρευον,
Il.5.275 τὼ δὲ τάχʼ ἐγγύθεν ἦλθον ἐλαύνοντʼ ὠκέας ἵππους.
Il.5.276 τὸν πρότερος προσέειπε Λυκάονος ἀγλαὸς υἱός·
Il.5.277 καρτερόθυμε δαΐφρον ἀγαυοῦ Τυδέος υἱὲ
Il.5.278 ἦ μάλα σʼ οὐ βέλος ὠκὺ δαμάσσατο πικρὸς ὀϊστός·
Il.5.279 νῦν αὖτʼ ἐγχείῃ πειρήσομαι αἴ κε τύχωμι.
Il.5.280 ἦ ῥα καὶ ἀμπεπαλὼν προΐει δολιχόσκιον ἔγχος
Il.5.281 καὶ βάλε Τυδεΐδαο κατʼ ἀσπίδα· τῆς δὲ διὰ πρὸ
Il.5.282 αἰχμὴ χαλκείη πταμένη θώρηκι πελάσθη·
Il.5.283 τῷ δʼ ἐπὶ μακρὸν ἄϋσε Λυκάονος ἀγλαὸς υἱός·
Il.5.284 βέβληαι κενεῶνα διαμπερές, οὐδέ σʼ ὀΐω
Il.5.285 δηρὸν ἔτʼ ἀνσχήσεσθαι· ἐμοὶ δὲ μέγʼ εὖχος ἔδωκας.
Il.5.286 τὸν δʼ οὐ ταρβήσας προσέφη κρατερὸς Διομήδης·
Il.5.287 ἤμβροτες οὐδʼ ἔτυχες· ἀτὰρ οὐ μὲν σφῶΐ γʼ ὀΐω
Il.5.288 πρίν γʼ ἀποπαύσεσθαι πρίν γʼ ἢ ἕτερόν γε πεσόντα
Il.5.289 αἵματος ἆσαι Ἄρηα, ταλαύρινον πολεμιστήν.
Il.5.290 ὣς φάμενος προέηκε· βέλος δʼ ἴθυνεν Ἀθήνη
Il.5.291 ῥῖνα παρʼ ὀφθαλμόν, λευκοὺς δʼ ἐπέρησεν ὀδόντας.
Il.5.292 τοῦ δʼ ἀπὸ μὲν γλῶσσαν πρυμνὴν τάμε χαλκὸς ἀτειρής,
Il.5.293 αἰχμὴ δʼ ἐξελύθη παρὰ νείατον ἀνθερεῶνα·
Il.5.294 ἤριπε δʼ ἐξ ὀχέων, ἀράβησε δὲ τεύχεʼ ἐπʼ αὐτῷ
Il.5.295 αἰόλα παμφανόωντα, παρέτρεσσαν δέ οἱ ἵπποι
Il.5.296 ὠκύποδες· τοῦ δʼ αὖθι λύθη ψυχή τε μένος τε.
Il.5.297 Αἰνείας δʼ ἀπόρουσε σὺν ἀσπίδι δουρί τε μακρῷ
Il.5.298 δείσας μή πώς οἱ ἐρυσαίατο νεκρὸν Ἀχαιοί.
Il.5.299 ἀμφὶ δʼ ἄρʼ αὐτῷ βαῖνε λέων ὣς ἀλκὶ πεποιθώς,
Il.5.300 πρόσθε δέ οἱ δόρυ τʼ ἔσχε καὶ ἀσπίδα πάντοσʼ ἐΐσην,
Il.5.301 τὸν κτάμεναι μεμαὼς ὅς τις τοῦ γʼ ἀντίος ἔλθοι
Il.5.302 σμερδαλέα ἰάχων· ὃ δὲ χερμάδιον λάβε χειρὶ
Il.5.303 Τυδεΐδης μέγα ἔργον ὃ οὐ δύο γʼ ἄνδρε φέροιεν,
Il.5.304 οἷοι νῦν βροτοί εἰσʼ· ὃ δέ μιν ῥέα πάλλε καὶ οἶος.
Il.5.305 τῷ βάλεν Αἰνείαο κατʼ ἰσχίον ἔνθά τε μηρὸς
Il.5.306 ἰσχίῳ ἐνστρέφεται, κοτύλην δέ τέ μιν καλέουσι·
Il.5.307 θλάσσε δέ οἱ κοτύλην, πρὸς δʼ ἄμφω ῥῆξε τένοντε·
Il.5.308 ὦσε δʼ ἀπὸ ῥινὸν τρηχὺς λίθος· αὐτὰρ ὅ γʼ ἥρως
Il.5.309 ἔστη γνὺξ ἐριπὼν καὶ ἐρείσατο χειρὶ παχείῃ
Il.5.310 γαίης· ἀμφὶ δὲ ὄσσε κελαινὴ νὺξ ἐκάλυψε.
Il.5.311 καί νύ κεν ἔνθʼ ἀπόλοιτο ἄναξ ἀνδρῶν Αἰνείας,
Il.5.312 εἰ μὴ ἄρʼ ὀξὺ νόησε Διὸς θυγάτηρ Ἀφροδίτη
Il.5.313 μήτηρ, ἥ μιν ὑπʼ Ἀγχίσῃ τέκε βουκολέοντι·
Il.5.314 ἀμφὶ δʼ ἑὸν φίλον υἱὸν ἐχεύατο πήχεε λευκώ,
Il.5.315 πρόσθε δέ οἱ πέπλοιο φαεινοῦ πτύγμα κάλυψεν
Il.5.316 ἕρκος ἔμεν βελέων, μή τις Δαναῶν ταχυπώλων
Il.5.317 χαλκὸν ἐνὶ στήθεσσι βαλὼν ἐκ θυμὸν ἕλοιτο.
Il.5.318 ἣ μὲν ἑὸν φίλον υἱὸν ὑπεξέφερεν πολέμοιο·
Il.5.319 οὐδʼ υἱὸς Καπανῆος ἐλήθετο συνθεσιάων
Il.5.320 τάων ἃς ἐπέτελλε βοὴν ἀγαθὸς Διομήδης,
Il.5.321 ἀλλʼ ὅ γε τοὺς μὲν ἑοὺς ἠρύκακε μώνυχας ἵππους
Il.5.322 νόσφιν ἀπὸ φλοίσβου ἐξ ἄντυγος ἡνία τείνας,
Il.5.323 Αἰνείαο δʼ ἐπαΐξας καλλίτριχας ἵππους
Il.5.324 ἐξέλασε Τρώων μετʼ ἐϋκνήμιδας Ἀχαιούς.
Il.5.325 δῶκε δὲ Δηϊπύλῳ ἑτάρῳ φίλῳ, ὃν περὶ πάσης
Il.5.326 τῖεν ὁμηλικίης ὅτι οἱ φρεσὶν ἄρτια ᾔδη,
Il.5.327 νηυσὶν ἔπι γλαφυρῇσιν ἐλαυνέμεν· αὐτὰρ ὅ γʼ ἥρως
Il.5.328 ὧν ἵππων ἐπιβὰς ἔλαβʼ ἡνία σιγαλόεντα,
Il.5.329 αἶψα δὲ Τυδεΐδην μέθεπε κρατερώνυχας ἵππους
Il.5.330 ἐμμεμαώς· ὃ δὲ Κύπριν ἐπῴχετο νηλέϊ χαλκῷ
Il.5.331 γιγνώσκων ὅ τʼ ἄναλκις ἔην θεός, οὐδὲ θεάων
Il.5.332 τάων αἵ τʼ ἀνδρῶν πόλεμον κάτα κοιρανέουσιν,
Il.5.333 οὔτʼ ἄρʼ Ἀθηναίη οὔτε πτολίπορθος Ἐνυώ.
Il.5.334 ἀλλʼ ὅτε δή ῥʼ ἐκίχανε πολὺν καθʼ ὅμιλον ὀπάζων,
Il.5.335 ἔνθʼ ἐπορεξάμενος μεγαθύμου Τυδέος υἱὸς
Il.5.336 ἄκρην οὔτασε χεῖρα μετάλμενος ὀξέϊ δουρὶ
Il.5.337 ἀβληχρήν· εἶθαρ δὲ δόρυ χροὸς ἀντετόρησεν
Il.5.338 ἀμβροσίου διὰ πέπλου, ὅν οἱ Χάριτες κάμον αὐταί,
Il.5.339 πρυμνὸν ὕπερ θέναρος· ῥέε δʼ ἄμβροτον αἷμα θεοῖο
Il.5.340 ἰχώρ, οἷός πέρ τε ῥέει μακάρεσσι θεοῖσιν·
Il.5.341 οὐ γὰρ σῖτον ἔδουσʼ, οὐ πίνουσʼ αἴθοπα οἶνον,
Il.5.342 τοὔνεκʼ ἀναίμονές εἰσι καὶ ἀθάνατοι καλέονται.
Il.5.343 ἣ δὲ μέγα ἰάχουσα ἀπὸ ἕο κάββαλεν υἱόν·
Il.5.344 καὶ τὸν μὲν μετὰ χερσὶν ἐρύσατο Φοῖβος Ἀπόλλων
Il.5.345 κυανέῃ νεφέλῃ, μή τις Δαναῶν ταχυπώλων
Il.5.346 χαλκὸν ἐνὶ στήθεσσι βαλὼν ἐκ θυμὸν ἕλοιτο·
Il.5.347 τῇ δʼ ἐπὶ μακρὸν ἄϋσε βοὴν ἀγαθὸς Διομήδης·
Il.5.348 εἶκε Διὸς θύγατερ πολέμου καὶ δηϊοτῆτος·
Il.5.349 ἦ οὐχ ἅλις ὅττι γυναῖκας ἀνάλκιδας ἠπεροπεύεις;
Il.5.350 εἰ δὲ σύ γʼ ἐς πόλεμον πωλήσεαι, ἦ τέ σʼ ὀΐω
Il.5.351 ῥιγήσειν πόλεμόν γε καὶ εἴ χʼ ἑτέρωθι πύθηαι.
Il.5.352 ὣς ἔφαθʼ, ἣ δʼ ἀλύουσʼ ἀπεβήσετο, τείρετο δʼ αἰνῶς·
Il.5.353 τὴν μὲν ἄρʼ Ἶρις ἑλοῦσα ποδήνεμος ἔξαγʼ ὁμίλου
Il.5.354 ἀχθομένην ὀδύνῃσι, μελαίνετο δὲ χρόα καλόν.
Il.5.355 εὗρεν ἔπειτα μάχης ἐπʼ ἀριστερὰ θοῦρον Ἄρηα
Il.5.356 ἥμενον· ἠέρι δʼ ἔγχος ἐκέκλιτο καὶ ταχέʼ ἵππω·
Il.5.357 ἣ δὲ γνὺξ ἐριποῦσα κασιγνήτοιο φίλοιο
Il.5.358 πολλὰ λισσομένη χρυσάμπυκας ᾔτεεν ἵππους·
Il.5.359 φίλε κασίγνητε κόμισαί τέ με δός τέ μοι ἵππους,
Il.5.360 ὄφρʼ ἐς Ὄλυμπον ἵκωμαι ἵνʼ ἀθανάτων ἕδος ἐστί.
Il.5.361 λίην ἄχθομαι ἕλκος ὅ με βροτὸς οὔτασεν ἀνὴρ
Il.5.362 Τυδεΐδης, ὃς νῦν γε καὶ ἂν Διὶ πατρὶ μάχοιτο.
Il.5.363 ὣς φάτο, τῇ δʼ ἄρʼ Ἄρης δῶκε χρυσάμπυκας ἵππους·
Il.5.364 ἣ δʼ ἐς δίφρον ἔβαινεν ἀκηχεμένη φίλον ἦτορ,
Il.5.365 πὰρ δέ οἱ Ἶρις ἔβαινε καὶ ἡνία λάζετο χερσί,
Il.5.366 μάστιξεν δʼ ἐλάαν, τὼ δʼ οὐκ ἀέκοντε πετέσθην.
Il.5.367 αἶψα δʼ ἔπειθʼ ἵκοντο θεῶν ἕδος αἰπὺν Ὄλυμπον·
Il.5.368 ἔνθʼ ἵππους ἔστησε ποδήνεμος ὠκέα Ἶρις
Il.5.369 λύσασʼ ἐξ ὀχέων, παρὰ δʼ ἀμβρόσιον βάλεν εἶδαρ·
Il.5.370 ἣ δʼ ἐν γούνασι πῖπτε Διώνης δῖʼ Ἀφροδίτη
Il.5.371 μητρὸς ἑῆς· ἣ δʼ ἀγκὰς ἐλάζετο θυγατέρα ἥν,
Il.5.372 χειρί τέ μιν κατέρεξεν ἔπος τʼ ἔφατʼ ἐκ τʼ ὀνόμαζε·
Il.5.373 τίς νύ σε τοιάδʼ ἔρεξε φίλον τέκος Οὐρανιώνων
Il.5.374 μαψιδίως, ὡς εἴ τι κακὸν ῥέζουσαν ἐνωπῇ;
Il.5.375 τὴν δʼ ἠμείβετʼ ἔπειτα φιλομμειδὴς Ἀφροδίτη·
Il.5.376 οὖτά με Τυδέος υἱὸς ὑπέρθυμος Διομήδης,
Il.5.377 οὕνεκʼ ἐγὼ φίλον υἱὸν ὑπεξέφερον πολέμοιο
Il.5.378 Αἰνείαν, ὃς ἐμοὶ πάντων πολὺ φίλτατός ἐστιν.
Il.5.379 οὐ γὰρ ἔτι Τρώων καὶ Ἀχαιῶν φύλοπις αἰνή,
Il.5.380 ἀλλʼ ἤδη Δαναοί γε καὶ ἀθανάτοισι μάχονται.
Il.5.381 τὴν δʼ ἠμείβετʼ ἔπειτα Διώνη, δῖα θεάων·
Il.5.382 τέτλαθι τέκνον ἐμόν, καὶ ἀνάσχεο κηδομένη περ·
Il.5.383 πολλοὶ γὰρ δὴ τλῆμεν Ὀλύμπια δώματʼ ἔχοντες
Il.5.384 ἐξ ἀνδρῶν χαλέπʼ ἄλγεʼ ἐπʼ ἀλλήλοισι τιθέντες.
Il.5.385 τλῆ μὲν Ἄρης ὅτε μιν Ὦτος κρατερός τʼ Ἐφιάλτης
Il.5.386 παῖδες Ἀλωῆος, δῆσαν κρατερῷ ἐνὶ δεσμῷ·
Il.5.387 χαλκέῳ δʼ ἐν κεράμῳ δέδετο τρισκαίδεκα μῆνας·
Il.5.388 καί νύ κεν ἔνθʼ ἀπόλοιτο Ἄρης ἆτος πολέμοιο,
Il.5.389 εἰ μὴ μητρυιὴ περικαλλὴς Ἠερίβοια
Il.5.390 Ἑρμέᾳ ἐξήγγειλεν· ὃ δʼ ἐξέκλεψεν Ἄρηα
Il.5.391 ἤδη τειρόμενον, χαλεπὸς δέ ἑ δεσμὸς ἐδάμνα.
Il.5.392 τλῆ δʼ Ἥρη, ὅτε μιν κρατερὸς πάϊς Ἀμφιτρύωνος
Il.5.393 δεξιτερὸν κατὰ μαζὸν ὀϊστῷ τριγλώχινι
Il.5.394 βεβλήκει· τότε καί μιν ἀνήκεστον λάβεν ἄλγος.
Il.5.395 τλῆ δʼ Ἀΐδης ἐν τοῖσι πελώριος ὠκὺν ὀϊστόν,
Il.5.396 εὖτέ μιν ωὐτὸς ἀνὴρ υἱὸς Διὸς αἰγιόχοιο
Il.5.397 ἐν Πύλῳ ἐν νεκύεσσι βαλὼν ὀδύνῃσιν ἔδωκεν·
Il.5.398 αὐτὰρ ὃ βῆ πρὸς δῶμα Διὸς καὶ μακρὸν Ὄλυμπον
Il.5.399 κῆρ ἀχέων ὀδύνῃσι πεπαρμένος· αὐτὰρ ὀϊστὸς
Il.5.400 ὤμῳ ἔνι στιβαρῷ ἠλήλατο, κῆδε δὲ θυμόν.
Il.5.401 τῷ δʼ ἐπὶ Παιήων ὀδυνήφατα φάρμακα πάσσων
Il.5.402 ἠκέσατʼ· οὐ μὲν γάρ τι καταθνητός γε τέτυκτο.
Il.5.403 σχέτλιος ὀβριμοεργὸς ὃς οὐκ ὄθετʼ αἴσυλα ῥέζων,
Il.5.404 ὃς τόξοισιν ἔκηδε θεοὺς οἳ Ὄλυμπον ἔχουσι.
Il.5.405 σοὶ δʼ ἐπὶ τοῦτον ἀνῆκε θεὰ γλαυκῶπις Ἀθήνη·
Il.5.406 νήπιος, οὐδὲ τὸ οἶδε κατὰ φρένα Τυδέος υἱὸς
Il.5.407 ὅττι μάλʼ οὐ δηναιὸς ὃς ἀθανάτοισι μάχηται,
Il.5.408 οὐδέ τί μιν παῖδες ποτὶ γούνασι παππάζουσιν
Il.5.409 ἐλθόντʼ ἐκ πολέμοιο καὶ αἰνῆς δηϊοτῆτος.
Il.5.410 τὼ νῦν Τυδεΐδης, εἰ καὶ μάλα καρτερός ἐστι,
Il.5.411 φραζέσθω μή τίς οἱ ἀμείνων σεῖο μάχηται,
Il.5.412 μὴ δὴν Αἰγιάλεια περίφρων Ἀδρηστίνη
Il.5.413 ἐξ ὕπνου γοόωσα φίλους οἰκῆας ἐγείρῃ
Il.5.414 κουρίδιον ποθέουσα πόσιν τὸν ἄριστον Ἀχαιῶν
Il.5.415 ἰφθίμη ἄλοχος Διομήδεος ἱπποδάμοιο.
Il.5.416 ἦ ῥα καὶ ἀμφοτέρῃσιν ἀπʼ ἰχῶ χειρὸς ὀμόργνυ·
Il.5.417 ἄλθετο χείρ, ὀδύναι δὲ κατηπιόωντο βαρεῖαι.
Il.5.418 αἳ δʼ αὖτʼ εἰσορόωσαι Ἀθηναίη τε καὶ Ἥρη
Il.5.419 κερτομίοις ἐπέεσσι Δία Κρονίδην ἐρέθιζον.
Il.5.420 τοῖσι δὲ μύθων ἦρχε θεὰ γλαυκῶπις Ἀθήνη·
Il.5.421 Ζεῦ πάτερ ἦ ῥά τί μοι κεχολώσεαι ὅττι κεν εἴπω;
Il.5.422 ἦ μάλα δή τινα Κύπρις Ἀχαιϊάδων ἀνιεῖσα
Il.5.423 Τρωσὶν ἅμα σπέσθαι, τοὺς νῦν ἔκπαγλα φίλησε,
Il.5.424 τῶν τινα καρρέζουσα Ἀχαιϊάδων ἐϋπέπλων
Il.5.425 πρὸς χρυσῇ περόνῃ καταμύξατο χεῖρα ἀραιήν.
Il.5.426 ὣς φάτο, μείδησεν δὲ πατὴρ ἀνδρῶν τε θεῶν τε,
Il.5.427 καί ῥα καλεσσάμενος προσέφη χρυσῆν Ἀφροδίτην·
Il.5.428 οὔ τοι τέκνον ἐμὸν δέδοται πολεμήϊα ἔργα,
Il.5.429 ἀλλὰ σύ γʼ ἱμερόεντα μετέρχεο ἔργα γάμοιο,
Il.5.430 ταῦτα δʼ Ἄρηϊ θοῷ καὶ Ἀθήνῃ πάντα μελήσει.
Il.5.431 ὣς οἳ μὲν τοιαῦτα πρὸς ἀλλήλους ἀγόρευον,
Il.5.432 Αἰνείᾳ δʼ ἐπόρουσε βοὴν ἀγαθὸς Διομήδης,
Il.5.433 γιγνώσκων ὅ οἱ αὐτὸς ὑπείρεχε χεῖρας Ἀπόλλων·
Il.5.434 ἀλλʼ ὅ γʼ ἄρʼ οὐδὲ θεὸν μέγαν ἅζετο, ἵετο δʼ αἰεὶ
Il.5.435 Αἰνείαν κτεῖναι καὶ ἀπὸ κλυτὰ τεύχεα δῦσαι.
Il.5.436 τρὶς μὲν ἔπειτʼ ἐπόρουσε κατακτάμεναι μενεαίνων,
Il.5.437 τρὶς δέ οἱ ἐστυφέλιξε φαεινὴν ἀσπίδʼ Ἀπόλλων·
Il.5.438 ἀλλʼ ὅτε δὴ τὸ τέταρτον ἐπέσσυτο δαίμονι ἶσος,
Il.5.439 δεινὰ δʼ ὁμοκλήσας προσέφη ἑκάεργος Ἀπόλλων·
Il.5.440 φράζεο Τυδεΐδη καὶ χάζεο, μηδὲ θεοῖσιν
Il.5.441 ἶσʼ ἔθελε φρονέειν, ἐπεὶ οὔ ποτε φῦλον ὁμοῖον
Il.5.442 ἀθανάτων τε θεῶν χαμαὶ ἐρχομένων τʼ ἀνθρώπων.
Il.5.443 ὣς φάτο, Τυδεΐδης δʼ ἀνεχάζετο τυτθὸν ὀπίσσω
Il.5.444 μῆνιν ἀλευάμενος ἑκατηβόλου Ἀπόλλωνος.
Il.5.445 Αἰνείαν δʼ ἀπάτερθεν ὁμίλου θῆκεν Ἀπόλλων
Il.5.446 Περγάμῳ εἰν ἱερῇ, ὅθι οἱ νηός γε τέτυκτο.
Il.5.447 ἤτοι τὸν Λητώ τε καὶ Ἄρτεμις ἰοχέαιρα
Il.5.448 ἐν μεγάλῳ ἀδύτῳ ἀκέοντό τε κύδαινόν τε·
Il.5.449 αὐτὰρ ὃ εἴδωλον τεῦξʼ ἀργυρότοξος Ἀπόλλων
Il.5.450 αὐτῷ τʼ Αἰνείᾳ ἴκελον καὶ τεύχεσι τοῖον,
Il.5.451 ἀμφὶ δʼ ἄρʼ εἰδώλῳ Τρῶες καὶ δῖοι Ἀχαιοὶ
Il.5.452 δῄουν ἀλλήλων ἀμφὶ στήθεσσι βοείας
Il.5.453 ἀσπίδας εὐκύκλους λαισήϊά τε πτερόεντα.
Il.5.454 δὴ τότε θοῦρον Ἄρηα προσηύδα Φοῖβος Ἀπόλλων·
Il.5.455 Ἆρες Ἄρες βροτολοιγὲ μιαιφόνε τειχεσιπλῆτα,
Il.5.456 οὐκ ἂν δὴ τόνδʼ ἄνδρα μάχης ἐρύσαιο μετελθὼν
Il.5.457 Τυδεΐδην, ὃς νῦν γε καὶ ἂν Διὶ πατρὶ μάχοιτο;
Il.5.458 Κύπριδα μὲν πρῶτα σχεδὸν οὔτασε χεῖρʼ ἐπὶ καρπῷ,
Il.5.459 αὐτὰρ ἔπειτʼ αὐτῷ μοι ἐπέσσυτο δαίμονι ἶσος.
Il.5.460 ὣς εἰπὼν αὐτὸς μὲν ἐφέζετο Περγάμῳ ἄκρῃ,
Il.5.461 Τρῳὰς δὲ στίχας οὖλος Ἄρης ὄτρυνε μετελθὼν
Il.5.462 εἰδόμενος Ἀκάμαντι θοῷ ἡγήτορι Θρῃκῶν·
Il.5.463 υἱάσι δὲ Πριάμοιο διοτρεφέεσσι κέλευεν·
Il.5.464 ὦ υἱεῖς Πριάμοιο διοτρεφέος βασιλῆος
Il.5.465 ἐς τί ἔτι κτείνεσθαι ἐάσετε λαὸν Ἀχαιοῖς;
Il.5.466 ἦ εἰς ὅ κεν ἀμφὶ πύλῃς εὖ ποιητῇσι μάχωνται;
Il.5.467 κεῖται ἀνὴρ ὃν ἶσον ἐτίομεν Ἕκτορι δίῳ
Il.5.468 Αἰνείας υἱὸς μεγαλήτορος Ἀγχίσαο·
Il.5.469 ἀλλʼ ἄγετʼ ἐκ φλοίσβοιο σαώσομεν ἐσθλὸν ἑταῖρον.
Il.5.470 ὣς εἰπὼν ὄτρυνε μένος καὶ θυμὸν ἑκάστου.
Il.5.471 ἔνθʼ αὖ Σαρπηδὼν μάλα νείκεσεν Ἕκτορα δῖον·
Il.5.472 Ἕκτορ πῇ δή τοι μένος οἴχεται ὃ πρὶν ἔχεσκες;
Il.5.473 φῆς που ἄτερ λαῶν πόλιν ἑξέμεν ἠδʼ ἐπικούρων
Il.5.474 οἶος σὺν γαμβροῖσι κασιγνήτοισί τε σοῖσι.
Il.5.475 τῶν νῦν οὔ τινʼ ἐγὼ ἰδέειν δύναμʼ οὐδὲ νοῆσαι,
Il.5.476 ἀλλὰ καταπτώσσουσι κύνες ὣς ἀμφὶ λέοντα·
Il.5.477 ἡμεῖς δὲ μαχόμεσθʼ οἵ πέρ τʼ ἐπίκουροι ἔνειμεν.
Il.5.478 καὶ γὰρ ἐγὼν ἐπίκουρος ἐὼν μάλα τηλόθεν ἥκω·
Il.5.479 τηλοῦ γὰρ Λυκίη Ξάνθῳ ἔπι δινήεντι,
Il.5.480 ἔνθʼ ἄλοχόν τε φίλην ἔλιπον καὶ νήπιον υἱόν,
Il.5.481 κὰδ δὲ κτήματα πολλά, τὰ ἔλδεται ὅς κʼ ἐπιδευής.
Il.5.482 ἀλλὰ καὶ ὧς Λυκίους ὀτρύνω καὶ μέμονʼ αὐτὸς
Il.5.483 ἀνδρὶ μαχήσασθαι· ἀτὰρ οὔ τί μοι ἐνθάδε τοῖον
Il.5.484 οἷόν κʼ ἠὲ φέροιεν Ἀχαιοὶ ἤ κεν ἄγοιεν·
Il.5.485 τύνη δʼ ἕστηκας, ἀτὰρ οὐδʼ ἄλλοισι κελεύεις
Il.5.486 λαοῖσιν μενέμεν καὶ ἀμυνέμεναι ὤρεσσι.
Il.5.487 μή πως ὡς ἀψῖσι λίνου ἁλόντε πανάγρου
Il.5.488 ἀνδράσι δυσμενέεσσιν ἕλωρ καὶ κύρμα γένησθε·
Il.5.489 οἳ δὲ τάχʼ ἐκπέρσουσʼ εὖ ναιομένην πόλιν ὑμήν.
Il.5.490 σοὶ δὲ χρὴ τάδε πάντα μέλειν νύκτάς τε καὶ ἦμαρ
Il.5.491 ἀρχοὺς λισσομένῳ τηλεκλειτῶν ἐπικούρων
Il.5.492 νωλεμέως ἐχέμεν, κρατερὴν δʼ ἀποθέσθαι ἐνιπήν.
Il.5.493 ὣς φάτο Σαρπηδών, δάκε δὲ φρένας Ἕκτορι μῦθος·
Il.5.494 αὐτίκα δʼ ἐξ ὀχέων σὺν τεύχεσιν ἆλτο χαμᾶζε,
Il.5.495 πάλλων δʼ ὀξέα δοῦρα κατὰ στρατὸν ᾤχετο πάντῃ
Il.5.496 ὀτρύνων μαχέσασθαι, ἔγειρε δὲ φύλοπιν αἰνήν.
Il.5.497 οἳ δʼ ἐλελίχθησαν καὶ ἐναντίοι ἔσταν Ἀχαιῶν·
Il.5.498 Ἀργεῖοι δʼ ὑπέμειναν ἀολλέες οὐδὲ φόβηθεν.
Il.5.499 ὡς δʼ ἄνεμος ἄχνας φορέει ἱερὰς κατʼ ἀλωὰς
Il.5.500 ἀνδρῶν λικμώντων, ὅτε τε ξανθὴ Δημήτηρ
Il.5.501 κρίνῃ ἐπειγομένων ἀνέμων καρπόν τε καὶ ἄχνας,
Il.5.502 αἳ δʼ ὑπολευκαίνονται ἀχυρμιαί· ὣς τότʼ Ἀχαιοὶ
Il.5.503 λευκοὶ ὕπερθε γένοντο κονισάλῳ, ὅν ῥα διʼ αὐτῶν
Il.5.504 οὐρανὸν ἐς πολύχαλκον ἐπέπληγον πόδες ἵππων
Il.5.505 ἂψ ἐπιμισγομένων· ὑπὸ δʼ ἔστρεφον ἡνιοχῆες.
Il.5.506 οἳ δὲ μένος χειρῶν ἰθὺς φέρον· ἀμφὶ δὲ νύκτα
Il.5.507 θοῦρος Ἄρης ἐκάλυψε μάχῃ Τρώεσσιν ἀρήγων
Il.5.508 πάντοσʼ ἐποιχόμενος· τοῦ δʼ ἐκραίαινεν ἐφετμὰς
Il.5.509 Φοίβου Ἀπόλλωνος χρυσαόρου, ὅς μιν ἀνώγει
Il.5.510 Τρωσὶν θυμὸν ἐγεῖραι, ἐπεὶ ἴδε Παλλάδʼ Ἀθήνην
Il.5.511 οἰχομένην· ἣ γάρ ῥα πέλεν Δαναοῖσιν ἀρηγών.
Il.5.512 αὐτὸς δʼ Αἰνείαν μάλα πίονος ἐξ ἀδύτοιο
Il.5.513 ἧκε, καὶ ἐν στήθεσσι μένος βάλε ποιμένι λαῶν.
Il.5.514 Αἰνείας δʼ ἑτάροισι μεθίστατο· τοὶ δὲ χάρησαν,
Il.5.515 ὡς εἶδον ζωόν τε καὶ ἀρτεμέα προσιόντα
Il.5.516 καὶ μένος ἐσθλὸν ἔχοντα· μετάλλησάν γε μὲν οὔ τι.
Il.5.517 οὐ γὰρ ἔα πόνος ἄλλος, ὃν ἀργυρότοξος ἔγειρεν
Il.5.518 Ἄρης τε βροτολοιγὸς Ἔρις τʼ ἄμοτον μεμαυῖα.
Il.5.519 τοὺς δʼ Αἴαντε δύω καὶ Ὀδυσσεὺς καὶ Διομήδης
Il.5.520 ὄτρυνον Δαναοὺς πολεμιζέμεν· οἳ δὲ καὶ αὐτοὶ
Il.5.521 οὔτε βίας Τρώων ὑπεδείδισαν οὔτε ἰωκάς,
Il.5.522 ἀλλʼ ἔμενον νεφέλῃσιν ἐοικότες ἅς τε Κρονίων
Il.5.523 νηνεμίης ἔστησεν ἐπʼ ἀκροπόλοισιν ὄρεσσιν
Il.5.524 ἀτρέμας, ὄφρʼ εὕδῃσι μένος Βορέαο καὶ ἄλλων
Il.5.525 ζαχρειῶν ἀνέμων, οἵ τε νέφεα σκιόεντα
Il.5.526 πνοιῇσιν λιγυρῇσι διασκιδνᾶσιν ἀέντες·
Il.5.527 ὣς Δαναοὶ Τρῶας μένον ἔμπεδον οὐδὲ φέβοντο.
Il.5.528 Ἀτρεΐδης δʼ ἀνʼ ὅμιλον ἐφοίτα πολλὰ κελεύων·
Il.5.529 ὦ φίλοι ἀνέρες ἔστε καὶ ἄλκιμον ἦτορ ἕλεσθε,
Il.5.530 ἀλλήλους τʼ αἰδεῖσθε κατὰ κρατερὰς ὑσμίνας·
Il.5.531 αἰδομένων ἀνδρῶν πλέονες σόοι ἠὲ πέφανται·
Il.5.532 φευγόντων δʼ οὔτʼ ἂρ κλέος ὄρνυται οὔτε τις ἀλκή.
Il.5.533 ἦ καὶ ἀκόντισε δουρὶ θοῶς, βάλε δὲ πρόμον ἄνδρα
Il.5.534 Αἰνείω ἕταρον μεγαθύμου Δηϊκόωντα
Il.5.535 Περγασίδην, ὃν Τρῶες ὁμῶς Πριάμοιο τέκεσσι
Il.5.536 τῖον, ἐπεὶ θοὸς ἔσκε μετὰ πρώτοισι μάχεσθαι.
Il.5.537 τόν ῥα κατʼ ἀσπίδα δουρὶ βάλε κρείων Ἀγαμέμνων·
Il.5.538 ἣ δʼ οὐκ ἔγχος ἔρυτο, διὰ πρὸ δὲ εἴσατο χαλκός,
Il.5.539 νειαίρῃ δʼ ἐν γαστρὶ διὰ ζωστῆρος ἔλασσε·
Il.5.540 δούπησεν δὲ πεσών, ἀράβησε δὲ τεύχεʼ ἐπʼ αὐτῷ.
Il.5.541 ἔνθʼ αὖτʼ Αἰνείας Δαναῶν ἕλεν ἄνδρας ἀρίστους
Il.5.542 υἷε Διοκλῆος Κρήθωνά τε Ὀρσίλοχόν τε,
Il.5.543 τῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ
Il.5.544 ἀφνειὸς βιότοιο, γένος δʼ ἦν ἐκ ποταμοῖο
Il.5.545 Ἀλφειοῦ, ὅς τʼ εὐρὺ ῥέει Πυλίων διὰ γαίης,
Il.5.546 ὃς τέκετʼ Ὀρτίλοχον πολέεσσʼ ἄνδρεσσιν ἄνακτα·
Il.5.547 Ὀρτίλοχος δʼ ἄρʼ ἔτικτε Διοκλῆα μεγάθυμον,
Il.5.548 ἐκ δὲ Διοκλῆος διδυμάονε παῖδε γενέσθην,
Il.5.549 Κρήθων Ὀρσίλοχός τε μάχης εὖ εἰδότε πάσης.
Il.5.550 τὼ μὲν ἄρʼ ἡβήσαντε μελαινάων ἐπὶ νηῶν
Il.5.551 Ἴλιον εἰς εὔπωλον ἅμʼ Ἀργείοισιν ἑπέσθην,
Il.5.552 τιμὴν Ἀτρεΐδῃς Ἀγαμέμνονι καὶ Μενελάῳ
Il.5.553 ἀρνυμένω· τὼ δʼ αὖθι τέλος θανάτοιο κάλυψεν.
Il.5.554 οἵω τώ γε λέοντε δύω ὄρεος κορυφῇσιν
Il.5.555 ἐτραφέτην ὑπὸ μητρὶ βαθείης τάρφεσιν ὕλης·
Il.5.556 τὼ μὲν ἄρʼ ἁρπάζοντε βόας καὶ ἴφια μῆλα
Il.5.557 σταθμοὺς ἀνθρώπων κεραΐζετον, ὄφρα καὶ αὐτὼ
Il.5.558 ἀνδρῶν ἐν παλάμῃσι κατέκταθεν ὀξέϊ χαλκῷ·
Il.5.559 τοίω τὼ χείρεσσιν ὑπʼ Αἰνείαο δαμέντε
Il.5.560 καππεσέτην, ἐλάτῃσιν ἐοικότες ὑψηλῇσι.
Il.5.561 τὼ δὲ πεσόντʼ ἐλέησεν ἀρηΐφιλος Μενέλαος,
Il.5.562 βῆ δὲ διὰ προμάχων κεκορυθμένος αἴθοπι χαλκῷ
Il.5.563 σείων ἐγχείην· τοῦ δʼ ὄτρυνεν μένος Ἄρης,
Il.5.564 τὰ φρονέων ἵνα χερσὶν ὑπʼ Αἰνείαο δαμείη.
Il.5.565 τὸν δʼ ἴδεν Ἀντίλοχος μεγαθύμου Νέστορος υἱός,
Il.5.566 βῆ δὲ διὰ προμάχων· περὶ γὰρ δίε ποιμένι λαῶν
Il.5.567 μή τι πάθοι, μέγα δέ σφας ἀποσφήλειε πόνοιο.
Il.5.568 τὼ μὲν δὴ χεῖράς τε καὶ ἔγχεα ὀξυόεντα
Il.5.569 ἀντίον ἀλλήλων ἐχέτην μεμαῶτε μάχεσθαι·
Il.5.570 Ἀντίλοχος δὲ μάλʼ ἄγχι παρίστατο ποιμένι λαῶν.
Il.5.571 Αἰνείας δʼ οὐ μεῖνε θοός περ ἐὼν πολεμιστὴς
Il.5.572 ὡς εἶδεν δύο φῶτε παρʼ ἀλλήλοισι μένοντε.
Il.5.573 οἳ δʼ ἐπεὶ οὖν νεκροὺς ἔρυσαν μετὰ λαὸν Ἀχαιῶν,
Il.5.574 τὼ μὲν ἄρα δειλὼ βαλέτην ἐν χερσὶν ἑταίρων,
Il.5.575 αὐτὼ δὲ στρεφθέντε μετὰ πρώτοισι μαχέσθην.
Il.5.576 ἔνθα Πυλαιμένεα ἑλέτην ἀτάλαντον Ἄρηϊ
Il.5.577 ἀρχὸν Παφλαγόνων μεγαθύμων ἀσπιστάων.
Il.5.578 τὸν μὲν ἄρʼ Ἀτρεΐδης δουρικλειτὸς Μενέλαος
Il.5.579 ἑσταότʼ ἔγχεϊ νύξε κατὰ κληῗδα τυχήσας·
Il.5.580 Ἀντίλοχος δὲ Μύδωνα βάλʼ ἡνίοχον θεράποντα
Il.5.581 ἐσθλὸν Ἀτυμνιάδην· ὃ δʼ ὑπέστρεφε μώνυχας ἵππους·
Il.5.582 χερμαδίῳ ἀγκῶνα τυχὼν μέσον· ἐκ δʼ ἄρα χειρῶν
Il.5.583 ἡνία λεύκʼ ἐλέφαντι χαμαὶ πέσον ἐν κονίῃσιν.
Il.5.584 Ἀντίλοχος δʼ ἄρʼ ἐπαΐξας ξίφει ἤλασε κόρσην·
Il.5.585 αὐτὰρ ὅ γʼ ἀσθμαίνων εὐεργέος ἔκπεσε δίφρου
Il.5.586 κύμβαχος ἐν κονίῃσιν ἐπὶ βρεχμόν τε καὶ ὤμους.
Il.5.587 δηθὰ μάλʼ ἑστήκει· τύχε γάρ ῥʼ ἀμάθοιο βαθείης·
Il.5.588 ὄφρʼ ἵππω πλήξαντε χαμαὶ βάλον ἐν κονίῃσι·
Il.5.589 τοὺς ἵμασʼ Ἀντίλοχος, μετὰ δὲ στρατὸν ἤλασʼ Ἀχαιῶν.
Il.5.590 τοὺς δʼ Ἕκτωρ ἐνόησε κατὰ στίχας, ὦρτο δʼ ἐπʼ αὐτοὺς
Il.5.591 κεκλήγων· ἅμα δὲ Τρώων εἵποντο φάλαγγες
Il.5.592 καρτεραί· ἦρχε δʼ ἄρα σφιν Ἄρης καὶ πότνιʼ Ἐνυώ,
Il.5.593 ἣ μὲν ἔχουσα Κυδοιμὸν ἀναιδέα δηϊοτῆτος,
Il.5.594 Ἄρης δʼ ἐν παλάμῃσι πελώριον ἔγχος ἐνώμα,
Il.5.595 φοίτα δʼ ἄλλοτε μὲν πρόσθʼ Ἕκτορος, ἄλλοτʼ ὄπισθε.
Il.5.596 τὸν δὲ ἰδὼν ῥίγησε βοὴν ἀγαθὸς Διομήδης·
Il.5.597 ὡς δʼ ὅτʼ ἀνὴρ ἀπάλαμνος ἰὼν πολέος πεδίοιο
Il.5.598 στήῃ ἐπʼ ὠκυρόῳ ποταμῷ ἅλα δὲ προρέοντι
Il.5.599 ἀφρῷ μορμύροντα ἰδών, ἀνά τʼ ἔδραμʼ ὀπίσσω,
Il.5.600 ὣς τότε Τυδεΐδης ἀνεχάζετο, εἶπέ τε λαῷ·
Il.5.601 ὦ φίλοι οἷον δὴ θαυμάζομεν Ἕκτορα δῖον
Il.5.602 αἰχμητήν τʼ ἔμεναι καὶ θαρσαλέον πολεμιστήν·
Il.5.603 τῷ δʼ αἰεὶ πάρα εἷς γε θεῶν, ὃς λοιγὸν ἀμύνει·
Il.5.604 καὶ νῦν οἱ πάρα κεῖνος Ἄρης βροτῷ ἀνδρὶ ἐοικώς.
Il.5.605 ἀλλὰ πρὸς Τρῶας τετραμμένοι αἰὲν ὀπίσσω
Il.5.606 εἴκετε, μηδὲ θεοῖς μενεαινέμεν ἶφι μάχεσθαι.
Il.5.607 ὣς ἄρʼ ἔφη, Τρῶες δὲ μάλα σχεδὸν ἤλυθον αὐτῶν.
Il.5.608 ἔνθʼ Ἕκτωρ δύο φῶτε κατέκτανεν εἰδότε χάρμης
Il.5.609 εἰν ἑνὶ δίφρῳ ἐόντε, Μενέσθην Ἀγχίαλόν τε.
Il.5.610 τὼ δὲ πεσόντʼ ἐλέησε μέγας Τελαμώνιος Αἴας·
Il.5.611 στῆ δὲ μάλʼ ἐγγὺς ἰών, καὶ ἀκόντισε δουρὶ φαεινῷ,
Il.5.612 καὶ βάλεν Ἄμφιον Σελάγου υἱόν, ὅς ῥʼ ἐνὶ Παισῷ
Il.5.613 ναῖε πολυκτήμων πολυλήϊος· ἀλλά ἑ μοῖρα
Il.5.614 ἦγʼ ἐπικουρήσοντα μετὰ Πρίαμόν τε καὶ υἷας.
Il.5.615 τόν ῥα κατὰ ζωστῆρα βάλεν Τελαμώνιος Αἴας,
Il.5.616 νειαίρῃ δʼ ἐν γαστρὶ πάγη δολιχόσκιον ἔγχος,
Il.5.617 δούπησεν δὲ πεσών· ὃ δʼ ἐπέδραμε φαίδιμος Αἴας
Il.5.618 τεύχεα συλήσων· Τρῶες δʼ ἐπὶ δούρατʼ ἔχευαν
Il.5.619 ὀξέα παμφανόωντα· σάκος δʼ ἀνεδέξατο πολλά.
Il.5.620 αὐτὰρ ὃ λὰξ προσβὰς ἐκ νεκροῦ χάλκεον ἔγχος
Il.5.621 ἐσπάσατʼ· οὐδʼ ἄρʼ ἔτʼ ἄλλα δυνήσατο τεύχεα καλὰ
Il.5.622 ὤμοιιν ἀφελέσθαι· ἐπείγετο γὰρ βελέεσσι.
Il.5.623 δεῖσε δʼ ὅ γʼ ἀμφίβασιν κρατερὴν Τρώων ἀγερώχων,
Il.5.624 οἳ πολλοί τε καὶ ἐσθλοὶ ἐφέστασαν ἔγχεʼ ἔχοντες,
Il.5.625 οἵ ἑ μέγαν περ ἐόντα καὶ ἴφθιμον καὶ ἀγαυὸν
Il.5.626 ὦσαν ἀπὸ σφείων· ὃ δὲ χασσάμενος πελεμίχθη.
Il.5.627 ὣς οἳ μὲν πονέοντο κατὰ κρατερὴν ὑσμίνην·
Il.5.628 Τληπόλεμον δʼ Ἡρακλεΐδην ἠΰν τε μέγαν τε
Il.5.629 ὦρσεν ἐπʼ ἀντιθέῳ Σαρπηδόνι μοῖρα κραταιή.
Il.5.630 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες
Il.5.631 υἱός θʼ υἱωνός τε Διὸς νεφεληγερέταο,
Il.5.632 τὸν καὶ Τληπόλεμος πρότερος πρὸς μῦθον ἔειπε·
Il.5.633 Σαρπῆδον Λυκίων βουληφόρε, τίς τοι ἀνάγκη
Il.5.634 πτώσσειν ἐνθάδʼ ἐόντι μάχης ἀδαήμονι φωτί;
Il.5.635 ψευδόμενοι δέ σέ φασι Διὸς γόνον αἰγιόχοιο
Il.5.636 εἶναι, ἐπεὶ πολλὸν κείνων ἐπιδεύεαι ἀνδρῶν
Il.5.637 οἳ Διὸς ἐξεγένοντο ἐπὶ προτέρων ἀνθρώπων·
Il.5.638 ἀλλʼ οἷόν τινά φασι βίην Ἡρακληείην
Il.5.639 εἶναι, ἐμὸν πατέρα θρασυμέμνονα θυμολέοντα·
Il.5.640 ὅς ποτε δεῦρʼ ἐλθὼν ἕνεχʼ ἵππων Λαομέδοντος
Il.5.641 ἓξ οἴῃς σὺν νηυσὶ καὶ ἀνδράσι παυροτέροισιν
Il.5.642 Ἰλίου ἐξαλάπαξε πόλιν, χήρωσε δʼ ἀγυιάς·
Il.5.643 σοὶ δὲ κακὸς μὲν θυμός, ἀποφθινύθουσι δὲ λαοί.
Il.5.644 οὐδέ τί σε Τρώεσσιν ὀΐομαι ἄλκαρ ἔσεσθαι
Il.5.645 ἐλθόντʼ ἐκ Λυκίης, οὐδʼ εἰ μάλα καρτερός ἐσσι,
Il.5.646 ἀλλʼ ὑπʼ ἐμοὶ δμηθέντα πύλας Ἀΐδαο περήσειν.
Il.5.647 τὸν δʼ αὖ Σαρπηδὼν Λυκίων ἀγὸς ἀντίον ηὔδα·
Il.5.648 Τληπόλεμʼ ἤτοι κεῖνος ἀπώλεσεν Ἴλιον ἱρὴν
Il.5.649 ἀνέρος ἀφραδίῃσιν ἀγαυοῦ Λαομέδοντος,
Il.5.650 ὅς ῥά μιν εὖ ἕρξαντα κακῷ ἠνίπαπε μύθῳ,
Il.5.651 οὐδʼ ἀπέδωχʼ ἵππους, ὧν εἵνεκα τηλόθεν ἦλθε.
Il.5.652 σοὶ δʼ ἐγὼ ἐνθάδε φημὶ φόνον καὶ κῆρα μέλαιναν
Il.5.653 ἐξ ἐμέθεν τεύξεσθαι, ἐμῷ δʼ ὑπὸ δουρὶ δαμέντα
Il.5.654 εὖχος ἐμοὶ δώσειν, ψυχὴν δʼ Ἄϊδι κλυτοπώλῳ.
Il.5.655 ὣς φάτο Σαρπηδών, ὃ δʼ ἀνέσχετο μείλινον ἔγχος
Il.5.656 Τληπόλεμος· καὶ τῶν μὲν ἁμαρτῇ δούρατα μακρὰ
Il.5.657 ἐκ χειρῶν ἤϊξαν· ὃ μὲν βάλεν αὐχένα μέσσον
Il.5.658 Σαρπηδών, αἰχμὴ δὲ διαμπερὲς ἦλθʼ ἀλεγεινή·
Il.5.659 τὸν δὲ κατʼ ὀφθαλμῶν ἐρεβεννὴ νὺξ ἐκάλυψε.
Il.5.660 Τληπόλεμος δʼ ἄρα μηρὸν ἀριστερὸν ἔγχεϊ μακρῷ
Il.5.661 βεβλήκειν, αἰχμὴ δὲ διέσσυτο μαιμώωσα
Il.5.662 ὀστέω ἐγχριμφθεῖσα, πατὴρ δʼ ἔτι λοιγὸν ἄμυνεν.
Il.5.663 οἳ μὲν ἄρʼ ἀντίθεον Σαρπηδόνα δῖοι ἑταῖροι
Il.5.664 ἐξέφερον πολέμοιο· βάρυνε δέ μιν δόρυ μακρὸν
Il.5.665 ἑλκόμενον· τὸ μὲν οὔ τις ἐπεφράσατʼ οὐδὲ νόησε
Il.5.666 μηροῦ ἐξερύσαι δόρυ μείλινον ὄφρʼ ἐπιβαίη
Il.5.667 σπευδόντων· τοῖον γὰρ ἔχον πόνον ἀμφιέποντες.
Il.5.668 Τληπόλεμον δʼ ἑτέρωθεν ἐϋκνήμιδες Ἀχαιοὶ
Il.5.669 ἐξέφερον πολέμοιο· νόησε δὲ δῖος Ὀδυσσεὺς
Il.5.670 τλήμονα θυμὸν ἔχων, μαίμησε δέ οἱ φίλον ἦτορ·
Il.5.671 μερμήριξε δʼ ἔπειτα κατὰ φρένα καὶ κατὰ θυμὸν
Il.5.672 ἢ προτέρω Διὸς υἱὸν ἐριγδούποιο διώκοι,
Il.5.673 ἦ ὅ γε τῶν πλεόνων Λυκίων ἀπὸ θυμὸν ἕλοιτο.
Il.5.674 οὐδʼ ἄρʼ Ὀδυσσῆϊ μεγαλήτορι μόρσιμον ἦεν
Il.5.675 ἴφθιμον Διὸς υἱὸν ἀποκτάμεν ὀξέϊ χαλκῷ·
Il.5.676 τώ ῥα κατὰ πληθὺν Λυκίων τράπε θυμὸν Ἀθήνη.
Il.5.677 ἔνθʼ ὅ γε Κοίρανον εἷλεν Ἀλάστορά τε Χρομίον τε
Il.5.678 Ἄλκανδρόν θʼ Ἅλιόν τε Νοήμονά τε Πρύτανίν τε.
Il.5.679 καί νύ κʼ ἔτι πλέονας Λυκίων κτάνε δῖος Ὀδυσσεὺς
Il.5.680 εἰ μὴ ἄρʼ ὀξὺ νόησε μέγας κορυθαίολος Ἕκτωρ·
Il.5.681 βῆ δὲ διὰ προμάχων κεκορυθμένος αἴθοπι χαλκῷ
Il.5.682 δεῖμα φέρων Δαναοῖσι· χάρη δʼ ἄρα οἱ προσιόντι
Il.5.683 Σαρπηδὼν Διὸς υἱός, ἔπος δʼ ὀλοφυδνὸν ἔειπε·
Il.5.684 Πριαμίδη, μὴ δή με ἕλωρ Δαναοῖσιν ἐάσῃς
Il.5.685 κεῖσθαι, ἀλλʼ ἐπάμυνον· ἔπειτά με καὶ λίποι αἰὼν
Il.5.686 ἐν πόλει ὑμετέρῃ, ἐπεὶ οὐκ ἄρʼ ἔμελλον ἔγωγε
Il.5.687 νοστήσας οἶκον δὲ φίλην ἐς πατρίδα γαῖαν
Il.5.688 εὐφρανέειν ἄλοχόν τε φίλην καὶ νήπιον υἱόν.
Il.5.689 ὣς φάτο, τὸν δʼ οὔ τι προσέφη κορυθαίολος Ἕκτωρ,
Il.5.690 ἀλλὰ παρήϊξεν λελιημένος ὄφρα τάχιστα
Il.5.691 ὤσαιτʼ Ἀργείους, πολέων δʼ ἀπὸ θυμὸν ἕλοιτο.
Il.5.692 οἳ μὲν ἄρʼ ἀντίθεον Σαρπηδόνα δῖοι ἑταῖροι
Il.5.693 εἷσαν ὑπʼ αἰγιόχοιο Διὸς περικαλλέϊ φηγῷ·
Il.5.694 ἐκ δʼ ἄρα οἱ μηροῦ δόρυ μείλινον ὦσε θύραζε
Il.5.695 ἴφθιμος Πελάγων, ὅς οἱ φίλος ἦεν ἑταῖρος.
Il.5.696 τὸν δʼ ἔλιπε ψυχή, κατὰ δʼ ὀφθαλμῶν κέχυτʼ ἀχλύς·
Il.5.697 αὖτις δʼ ἐμπνύνθη, περὶ δὲ πνοιὴ Βορέαο
Il.5.698 ζώγρει ἐπιπνείουσα κακῶς κεκαφηότα θυμόν.
Il.5.699 Ἀργεῖοι δʼ ὑπʼ Ἄρηϊ καὶ Ἕκτορι χαλκοκορυστῇ
Il.5.700 οὔτε ποτὲ προτρέποντο μελαινάων ἐπὶ νηῶν
Il.5.701 οὔτε ποτʼ ἀντεφέροντο μάχῃ, ἀλλʼ αἰὲν ὀπίσσω
Il.5.702 χάζονθʼ, ὡς ἐπύθοντο μετὰ Τρώεσσιν Ἄρηα.
Il.5.703 ἔνθα τίνα πρῶτον τίνα δʼ ὕστατον ἐξενάριξαν
Il.5.704 Ἕκτωρ τε Πριάμοιο πάϊς καὶ χάλκεος Ἄρης;
Il.5.705 ἀντίθεον Τεύθραντʼ, ἐπὶ δὲ πλήξιππον Ὀρέστην,
Il.5.706 Τρῆχόν τʼ αἰχμητὴν Αἰτώλιον Οἰνόμαόν τε,
Il.5.707 Οἰνοπίδην θʼ Ἕλενον καὶ Ὀρέσβιον αἰολομίτρην,
Il.5.708 ὅς ῥʼ ἐν Ὕλῃ ναίεσκε μέγα πλούτοιο μεμηλώς,
Il.5.709 λίμνῃ κεκλιμένος Κηφισίδι· πὰρ δέ οἱ ἄλλοι
Il.5.710 ναῖον Βοιωτοὶ μάλα πίονα δῆμον ἔχοντες.
Il.5.711 τοὺς δʼ ὡς οὖν ἐνόησε θεὰ λευκώλενος Ἥρη
Il.5.712 Ἀργείους ὀλέκοντας ἐνὶ κρατερῇ ὑσμίνῃ,
Il.5.713 αὐτίκʼ Ἀθηναίην ἔπεα πτερόεντα προσηύδα·
Il.5.714 ὢ πόποι αἰγιόχοιο Διὸς τέκος Ἀτρυτώνη,
Il.5.715 ἦ ῥʼ ἅλιον τὸν μῦθον ὑπέστημεν Μενελάῳ
Il.5.716 Ἴλιον ἐκπέρσαντʼ εὐτείχεον ἀπονέεσθαι,
Il.5.717 εἰ οὕτω μαίνεσθαι ἐάσομεν οὖλον Ἄρηα.
Il.5.718 ἀλλʼ ἄγε δὴ καὶ νῶϊ μεδώμεθα θούριδος ἀλκῆς.
Il.5.719 ὣς ἔφατʼ, οὐδʼ ἀπίθησε θεὰ γλαυκῶπις Ἀθήνη.
Il.5.720 ἣ μὲν ἐποιχομένη χρυσάμπυκας ἔντυεν ἵππους
Il.5.721 Ἥρη πρέσβα θεὰ θυγάτηρ μεγάλοιο Κρόνοιο·
Il.5.722 Ἥβη δʼ ἀμφʼ ὀχέεσσι θοῶς βάλε καμπύλα κύκλα
Il.5.723 χάλκεα ὀκτάκνημα σιδηρέῳ ἄξονι ἀμφίς.
Il.5.724 τῶν ἤτοι χρυσέη ἴτυς ἄφθιτος, αὐτὰρ ὕπερθε
Il.5.725 χάλκεʼ ἐπίσσωτρα προσαρηρότα, θαῦμα ἰδέσθαι·
Il.5.726 πλῆμναι δʼ ἀργύρου εἰσὶ περίδρομοι ἀμφοτέρωθεν·
Il.5.727 δίφρος δὲ χρυσέοισι καὶ ἀργυρέοισιν ἱμᾶσιν
Il.5.728 ἐντέταται, δοιαὶ δὲ περίδρομοι ἄντυγές εἰσι.
Il.5.729 τοῦ δʼ ἐξ ἀργύρεος ῥυμὸς πέλεν· αὐτὰρ ἐπʼ ἄκρῳ
Il.5.730 δῆσε χρύσειον καλὸν ζυγόν, ἐν δὲ λέπαδνα
Il.5.731 κάλʼ ἔβαλε χρύσειʼ· ὑπὸ δὲ ζυγὸν ἤγαγεν Ἥρη
Il.5.732 ἵππους ὠκύποδας, μεμαυῖʼ ἔριδος καὶ ἀϋτῆς.
Il.5.733 αὐτὰρ Ἀθηναίη κούρη Διὸς αἰγιόχοιο
Il.5.734 πέπλον μὲν κατέχευεν ἑανὸν πατρὸς ἐπʼ οὔδει
Il.5.735 ποικίλον, ὅν ῥʼ αὐτὴ ποιήσατο καὶ κάμε χερσίν·
Il.5.736 ἣ δὲ χιτῶνʼ ἐνδῦσα Διὸς νεφεληγερέταο
Il.5.737 τεύχεσιν ἐς πόλεμον θωρήσσετο δακρυόεντα.
Il.5.738 ἀμφὶ δʼ ἄρʼ ὤμοισιν βάλετʼ αἰγίδα θυσσανόεσσαν
Il.5.739 δεινήν, ἣν περὶ μὲν πάντῃ Φόβος ἐστεφάνωται,
Il.5.740 ἐν δʼ Ἔρις, ἐν δʼ Ἀλκή, ἐν δὲ κρυόεσσα Ἰωκή,
Il.5.741 ἐν δέ τε Γοργείη κεφαλὴ δεινοῖο πελώρου
Il.5.742 δεινή τε σμερδνή τε, Διὸς τέρας αἰγιόχοιο.
Il.5.743 κρατὶ δʼ ἐπʼ ἀμφίφαλον κυνέην θέτο τετραφάληρον
Il.5.744 χρυσείην, ἑκατὸν πολίων πρυλέεσσʼ ἀραρυῖαν·
Il.5.745 ἐς δʼ ὄχεα φλόγεα ποσὶ βήσετο, λάζετο δʼ ἔγχος
Il.5.746 βριθὺ μέγα στιβαρόν, τῷ δάμνησι στίχας ἀνδρῶν
Il.5.747 ἡρώων, οἷσίν τε κοτέσσεται ὀβριμοπάτρη.
Il.5.748 Ἥρη δὲ μάστιγι θοῶς ἐπεμαίετʼ ἄρʼ ἵππους·
Il.5.749 αὐτόμαται δὲ πύλαι μύκον οὐρανοῦ ἃς ἔχον Ὧραι,
Il.5.750 τῇς ἐπιτέτραπται μέγας οὐρανὸς Οὔλυμπός τε
Il.5.751 ἠμὲν ἀνακλῖναι πυκινὸν νέφος ἠδʼ ἐπιθεῖναι.
Il.5.752 τῇ ῥα διʼ αὐτάων κεντρηνεκέας ἔχον ἵππους·
Il.5.753 εὗρον δὲ Κρονίωνα θεῶν ἄτερ ἥμενον ἄλλων
Il.5.754 ἀκροτάτῃ κορυφῇ πολυδειράδος Οὐλύμποιο.
Il.5.755 ἔνθʼ ἵππους στήσασα θεὰ λευκώλενος Ἥρη
Il.5.756 Ζῆνʼ ὕπατον Κρονίδην ἐξείρετο καὶ προσέειπε·
Il.5.757 Ζεῦ πάτερ οὐ νεμεσίζῃ Ἄρῃ τάδε καρτερὰ ἔργα
Il.5.758 ὁσσάτιόν τε καὶ οἷον ἀπώλεσε λαὸν Ἀχαιῶν
Il.5.759 μὰψ ἀτὰρ οὐ κατὰ κόσμον ἐμοὶ δʼ ἄχος, οἳ δὲ ἕκηλοι
Il.5.760 τέρπονται Κύπρίς τε καὶ ἀργυρότοξος Ἀπόλλων
Il.5.761 ἄφρονα τοῦτον ἀνέντες, ὃς οὔ τινα οἶδε θέμιστα;
Il.5.762 Ζεῦ πάτερ ἦ ῥά τί μοι κεχολώσεαι, αἴ κεν Ἄρηα
Il.5.763 λυγρῶς πεπληγυῖα μάχης ἐξαποδίωμαι;
Il.5.764 τὴν δʼ ἀπαμειβόμενος προσέφη νεφεληγερέτα Ζεύς·
Il.5.765 ἄγρει μάν οἱ ἔπορσον Ἀθηναίην ἀγελείην,
Il.5.766 ἥ ἑ μάλιστʼ εἴωθε κακῇς ὀδύνῃσι πελάζειν.
Il.5.767 ὣς ἔφατʼ, οὐδʼ ἀπίθησε θεὰ λευκώλενος Ἥρη,
Il.5.768 μάστιξεν δʼ ἵππους· τὼ δʼ οὐκ ἀέκοντε πετέσθην
Il.5.769 μεσσηγὺς γαίης τε καὶ οὐρανοῦ ἀστερόεντος.
Il.5.770 ὅσσον δʼ ἠεροειδὲς ἀνὴρ ἴδεν ὀφθαλμοῖσιν
Il.5.771 ἥμενος ἐν σκοπιῇ, λεύσσων ἐπὶ οἴνοπα πόντον,
Il.5.772 τόσσον ἐπιθρῴσκουσι θεῶν ὑψηχέες ἵπποι.
Il.5.773 ἀλλʼ ὅτε δὴ Τροίην ἷξον ποταμώ τε ῥέοντε,
Il.5.774 ἧχι ῥοὰς Σιμόεις συμβάλλετον ἠδὲ Σκάμανδρος,
Il.5.775 ἔνθʼ ἵππους ἔστησε θεὰ λευκώλενος Ἥρη
Il.5.776 λύσασʼ ἐξ ὀχέων, περὶ δʼ ἠέρα πουλὺν ἔχευε·
Il.5.777 τοῖσιν δʼ ἀμβροσίην Σιμόεις ἀνέτειλε νέμεσθαι.
Il.5.778 αἳ δὲ βάτην τρήρωσι πελειάσιν ἴθμαθʼ ὁμοῖαι
Il.5.779 ἀνδράσιν Ἀργείοισιν ἀλεξέμεναι μεμαυῖαι·
Il.5.780 ἀλλʼ ὅτε δή ῥʼ ἵκανον ὅθι πλεῖστοι καὶ ἄριστοι
Il.5.781 ἕστασαν ἀμφὶ βίην Διομήδεος ἱπποδάμοιο
Il.5.782 εἰλόμενοι λείουσιν ἐοικότες ὠμοφάγοισιν
Il.5.783 ἢ συσὶ κάπροισιν, τῶν τε σθένος οὐκ ἀλαπαδνόν,
Il.5.784 ἔνθα στᾶσʼ ἤϋσε θεὰ λευκώλενος Ἥρη
Il.5.785 Στέντορι εἰσαμένη μεγαλήτορι χαλκεοφώνῳ,
Il.5.786 ὃς τόσον αὐδήσασχʼ ὅσον ἄλλοι πεντήκοντα·
Il.5.787 αἰδὼς Ἀργεῖοι κάκʼ ἐλέγχεα εἶδος ἀγητοί·
Il.5.788 ὄφρα μὲν ἐς πόλεμον πωλέσκετο δῖος Ἀχιλλεύς,
Il.5.789 οὐδέ ποτε Τρῶες πρὸ πυλάων Δαρδανιάων
Il.5.790 οἴχνεσκον· κείνου γὰρ ἐδείδισαν ὄβριμον ἔγχος·
Il.5.791 νῦν δὲ ἑκὰς πόλιος κοίλῃς ἐπὶ νηυσὶ μάχονται.
Il.5.792 ὣς εἰποῦσʼ ὄτρυνε μένος καὶ θυμὸν ἑκάστου.
Il.5.793 Τυδεΐδῃ δʼ ἐπόρουσε θεὰ γλαυκῶπις Ἀθήνη·
Il.5.794 εὗρε δὲ τόν γε ἄνακτα παρʼ ἵπποισιν καὶ ὄχεσφιν
Il.5.795 ἕλκος ἀναψύχοντα τό μιν βάλε Πάνδαρος ἰῷ.
Il.5.796 ἱδρὼς γάρ μιν ἔτειρεν ὑπὸ πλατέος τελαμῶνος
Il.5.797 ἀσπίδος εὐκύκλου· τῷ τείρετο, κάμνε δὲ χεῖρα,
Il.5.798 ἂν δʼ ἴσχων τελαμῶνα κελαινεφὲς αἷμʼ ἀπομόργνυ.
Il.5.799 ἱππείου δὲ θεὰ ζυγοῦ ἥψατο φώνησέν τε·
Il.5.800 ἦ ὀλίγον οἷ παῖδα ἐοικότα γείνατο Τυδεύς.
Il.5.801 Τυδεύς τοι μικρὸς μὲν ἔην δέμας, ἀλλὰ μαχητής·
Il.5.802 καί ῥʼ ὅτε πέρ μιν ἐγὼ πολεμίζειν οὐκ εἴασκον
Il.5.803 οὐδʼ ἐκπαιφάσσειν, ὅτε τʼ ἤλυθε νόσφιν Ἀχαιῶν
Il.5.804 ἄγγελος ἐς Θήβας πολέας μετὰ Καδμείωνας·
Il.5.805 δαίνυσθαί μιν ἄνωγον ἐνὶ μεγάροισιν ἕκηλον·
Il.5.806 αὐτὰρ ὃ θυμὸν ἔχων ὃν καρτερὸν ὡς τὸ πάρος περ
Il.5.807 κούρους Καδμείων προκαλίζετο, πάντα δʼ ἐνίκα
Il.5.808 ῥηϊδίως· τοίη οἱ ἐγὼν ἐπιτάρροθος ἦα.
Il.5.809 σοὶ δʼ ἤτοι μὲν ἐγὼ παρά θʼ ἵσταμαι ἠδὲ φυλάσσω,
Il.5.810 καί σε προφρονέως κέλομαι Τρώεσσι μάχεσθαι·
Il.5.811 ἀλλά σευ ἢ κάματος πολυᾶϊξ γυῖα δέδυκεν
Il.5.812 ἤ νύ σέ που δέος ἴσχει ἀκήριον· οὐ σύ γʼ ἔπειτα
Il.5.813 Τυδέος ἔκγονός ἐσσι δαΐφρονος Οἰνεΐδαο.
Il.5.814 τὴν δʼ ἀπαμειβόμενος προσέφη κρατερὸς Διομήδης·
Il.5.815 γιγνώσκω σε θεὰ θύγατερ Διὸς αἰγιόχοιο·
Il.5.816 τώ τοι προφρονέως ἐρέω ἔπος οὐδʼ ἐπικεύσω.
Il.5.817 οὔτέ τί με δέος ἴσχει ἀκήριον οὔτέ τις ὄκνος,
Il.5.818 ἀλλʼ ἔτι σέων μέμνημαι ἐφετμέων ἃς ἐπέτειλας·
Il.5.819 οὔ μʼ εἴας μακάρεσσι θεοῖς ἀντικρὺ μάχεσθαι
Il.5.820 τοῖς ἄλλοις· ἀτὰρ εἴ κε Διὸς θυγάτηρ Ἀφροδίτη
Il.5.821 ἔλθῃσʼ ἐς πόλεμον, τήν γʼ οὐτάμεν ὀξέϊ χαλκῷ.
Il.5.822 τοὔνεκα νῦν αὐτός τʼ ἀναχάζομαι ἠδὲ καὶ ἄλλους
Il.5.823 Ἀργείους ἐκέλευσα ἀλήμεναι ἐνθάδε πάντας·
Il.5.824 γιγνώσκω γὰρ Ἄρηα μάχην ἀνὰ κοιρανέοντα.
Il.5.825 τὸν δʼ ἠμείβετʼ ἔπειτα θεὰ γλαυκῶπις Ἀθήνη·
Il.5.826 Τυδεΐδη Διόμηδες ἐμῷ κεχαρισμένε θυμῷ
Il.5.827 μήτε σύ γʼ Ἄρηα τό γε δείδιθι μήτε τινʼ ἄλλον
Il.5.828 ἀθανάτων, τοίη τοι ἐγὼν ἐπιτάρροθός εἰμι·
Il.5.829 ἀλλʼ ἄγʼ ἐπʼ Ἄρηϊ πρώτῳ ἔχε μώνυχας ἵππους,
Il.5.830 τύψον δὲ σχεδίην μηδʼ ἅζεο θοῦρον Ἄρηα
Il.5.831 τοῦτον μαινόμενον, τυκτὸν κακόν, ἀλλοπρόσαλλον,
Il.5.832 ὃς πρῴην μὲν ἐμοί τε καὶ Ἥρῃ στεῦτʼ ἀγορεύων
Il.5.833 Τρωσὶ μαχήσεσθαι, ἀτὰρ Ἀργείοισιν ἀρήξειν,
Il.5.834 νῦν δὲ μετὰ Τρώεσσιν ὁμιλεῖ, τῶν δὲ λέλασται.
Il.5.835 ὣς φαμένη Σθένελον μὲν ἀφʼ ἵππων ὦσε χαμᾶζε,
Il.5.836 χειρὶ πάλιν ἐρύσασʼ, ὃ δʼ ἄρʼ ἐμμαπέως ἀπόρουσεν·
Il.5.837 ἣ δʼ ἐς δίφρον ἔβαινε παραὶ Διομήδεα δῖον
Il.5.838 ἐμμεμαυῖα θεά· μέγα δʼ ἔβραχε φήγινος ἄξων
Il.5.839 βριθοσύνῃ· δεινὴν γὰρ ἄγεν θεὸν ἄνδρά τʼ ἄριστον.
Il.5.840 λάζετο δὲ μάστιγα καὶ ἡνία Παλλὰς Ἀθήνη·
Il.5.841 αὐτίκʼ ἐπʼ Ἄρηϊ πρώτῳ ἔχε μώνυχας ἵππους.
Il.5.842 ἤτοι ὃ μὲν Περίφαντα πελώριον ἐξενάριζεν
Il.5.843 Αἰτωλῶν ὄχʼ ἄριστον Ὀχησίου ἀγλαὸν υἱόν·
Il.5.844 τὸν μὲν Ἄρης ἐνάριζε μιαιφόνος· αὐτὰρ Ἀθήνη
Il.5.845 δῦνʼ Ἄϊδος κυνέην, μή μιν ἴδοι ὄβριμος Ἄρης.
Il.5.846 ὡς δὲ ἴδε βροτολοιγὸς Ἄρης Διομήδεα δῖον,
Il.5.847 ἤτοι ὃ μὲν Περίφαντα πελώριον αὐτόθʼ ἔασε
Il.5.848 κεῖσθαι ὅθι πρῶτον κτείνων ἐξαίνυτο θυμόν,
Il.5.849 αὐτὰρ ὃ βῆ ῥʼ ἰθὺς Διομήδεος ἱπποδάμοιο.
Il.5.850 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.5.851 πρόσθεν Ἄρης ὠρέξαθʼ ὑπὲρ ζυγὸν ἡνία θʼ ἵππων
Il.5.852 ἔγχεϊ χαλκείῳ μεμαὼς ἀπὸ θυμὸν ἑλέσθαι·
Il.5.853 καὶ τό γε χειρὶ λαβοῦσα θεὰ γλαυκῶπις Ἀθήνη
Il.5.854 ὦσεν ὑπὲκ δίφροιο ἐτώσιον ἀϊχθῆναι.
Il.5.855 δεύτερος αὖθʼ ὡρμᾶτο βοὴν ἀγαθὸς Διομήδης
Il.5.856 ἔγχεϊ χαλκείῳ· ἐπέρεισε δὲ Παλλὰς Ἀθήνη
Il.5.857 νείατον ἐς κενεῶνα ὅθι ζωννύσκετο μίτρῃ·
Il.5.858 τῇ ῥά μιν οὖτα τυχών, διὰ δὲ χρόα καλὸν ἔδαψεν,
Il.5.859 ἐκ δὲ δόρυ σπάσεν αὖτις· ὃ δʼ ἔβραχε χάλκεος Ἄρης
Il.5.860 ὅσσόν τʼ ἐννεάχιλοι ἐπίαχον ἢ δεκάχιλοι
Il.5.861 ἀνέρες ἐν πολέμῳ ἔριδα ξυνάγοντες Ἄρηος.
Il.5.862 τοὺς δʼ ἄρʼ ὑπὸ τρόμος εἷλεν Ἀχαιούς τε Τρῶάς τε
Il.5.863 δείσαντας· τόσον ἔβραχʼ Ἄρης ἆτος πολέμοιο.
Il.5.864 οἵη δʼ ἐκ νεφέων ἐρεβεννὴ φαίνεται ἀὴρ
Il.5.865 καύματος ἐξ ἀνέμοιο δυσαέος ὀρνυμένοιο,
Il.5.866 τοῖος Τυδεΐδῃ Διομήδεϊ χάλκεος Ἄρης
Il.5.867 φαίνεθʼ ὁμοῦ νεφέεσσιν ἰὼν εἰς οὐρανὸν εὐρύν.
Il.5.868 καρπαλίμως δʼ ἵκανε θεῶν ἕδος αἰπὺν Ὄλυμπον,
Il.5.869 πὰρ δὲ Διὶ Κρονίωνι καθέζετο θυμὸν ἀχεύων,
Il.5.870 δεῖξεν δʼ ἄμβροτον αἷμα καταρρέον ἐξ ὠτειλῆς,
Il.5.871 καί ῥʼ ὀλοφυρόμενος ἔπεα πτερόεντα προσηύδα·
Il.5.872 Ζεῦ πάτερ οὐ νεμεσίζῃ ὁρῶν τάδε καρτερὰ ἔργα;
Il.5.873 αἰεί τοι ῥίγιστα θεοὶ τετληότες εἰμὲν
Il.5.874 ἀλλήλων ἰότητι, χάριν ἄνδρεσσι φέροντες.
Il.5.875 σοὶ πάντες μαχόμεσθα· σὺ γὰρ τέκες ἄφρονα κούρην
Il.5.876 οὐλομένην, ᾗ τʼ αἰὲν ἀήσυλα ἔργα μέμηλεν.
Il.5.877 ἄλλοι μὲν γὰρ πάντες ὅσοι θεοί εἰσʼ ἐν Ὀλύμπῳ
Il.5.878 σοί τʼ ἐπιπείθονται καὶ δεδμήμεσθα ἕκαστος·
Il.5.879 ταύτην δʼ οὔτʼ ἔπεϊ προτιβάλλεαι οὔτέ τι ἔργῳ,
Il.5.880 ἀλλʼ ἀνιεῖς, ἐπεὶ αὐτὸς ἐγείναο παῖδʼ ἀΐδηλον·
Il.5.881 ἣ νῦν Τυδέος υἱὸν ὑπερφίαλον Διομήδεα
Il.5.882 μαργαίνειν ἀνέηκεν ἐπʼ ἀθανάτοισι θεοῖσι.
Il.5.883 Κύπριδα μὲν πρῶτον σχεδὸν οὔτασε χεῖρʼ ἐπὶ καρπῷ,
Il.5.884 αὐτὰρ ἔπειτʼ αὐτῷ μοι ἐπέσσυτο δαίμονι ἶσος·
Il.5.885 ἀλλά μʼ ὑπήνεικαν ταχέες πόδες· ἦ τέ κε δηρὸν
Il.5.886 αὐτοῦ πήματʼ ἔπασχον ἐν αἰνῇσιν νεκάδεσσιν,
Il.5.887 ἤ κε ζὼς ἀμενηνὸς ἔα χαλκοῖο τυπῇσι.
Il.5.888 τὸν δʼ ἄρʼ ὑπόδρα ἰδὼν προσέφη νεφεληγερέτα Ζεύς.
Il.5.889 μή τί μοι ἀλλοπρόσαλλε παρεζόμενος μινύριζε.
Il.5.890 ἔχθιστος δέ μοί ἐσσι θεῶν οἳ Ὄλυμπον ἔχουσιν·
Il.5.891 αἰεὶ γάρ τοι ἔρις τε φίλη πόλεμοί τε μάχαι τε.
Il.5.892 μητρός τοι μένος ἐστὶν ἀάσχετον οὐκ ἐπιεικτὸν
Il.5.893 Ἥρης· τὴν μὲν ἐγὼ σπουδῇ δάμνημʼ ἐπέεσσι·
Il.5.894 τώ σʼ ὀΐω κείνης τάδε πάσχειν ἐννεσίῃσιν.
Il.5.895 ἀλλʼ οὐ μάν σʼ ἔτι δηρὸν ἀνέξομαι ἄλγεʼ ἔχοντα·
Il.5.896 ἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ·
Il.5.897 εἰ δέ τευ ἐξ ἄλλου γε θεῶν γένευ ὧδʼ ἀΐδηλος
Il.5.898 καί κεν δὴ πάλαι ἦσθα ἐνέρτερος Οὐρανιώνων.
Il.5.899 ὣς φάτο, καὶ Παιήονʼ ἀνώγειν ἰήσασθαι.
Il.5.900 τῷ δʼ ἐπὶ Παιήων ὀδυνήφατα φάρμακα πάσσων
Il.5.901 ἠκέσατʼ· οὐ μὲν γάρ τι καταθνητός γʼ ἐτέτυκτο.
Il.5.902 ὡς δʼ ὅτʼ ὀπὸς γάλα λευκὸν ἐπειγόμενος συνέπηξεν
Il.5.903 ὑγρὸν ἐόν, μάλα δʼ ὦκα περιτρέφεται κυκόωντι,
Il.5.904 ὣς ἄρα καρπαλίμως ἰήσατο θοῦρον Ἄρηα.
Il.5.905 τὸν δʼ Ἥβη λοῦσεν, χαρίεντα δὲ εἵματα ἕσσε·
Il.5.906 πὰρ δὲ Διὶ Κρονίωνι καθέζετο κύδεϊ γαίων.
Il.5.907 αἳ δʼ αὖτις πρὸς δῶμα Διὸς μεγάλοιο νέοντο
Il.5.908 Ἥρη τʼ Ἀργείη καὶ Ἀλαλκομενηῒς Ἀθήνη
Il.5.909 παύσασαι βροτολοιγὸν Ἄρηʼ ἀνδροκτασιάων.
Il.6.1 Τρώων δʼ οἰώθη καὶ Ἀχαιῶν φύλοπις αἰνή·
Il.6.2 πολλὰ δʼ ἄρʼ ἔνθα καὶ ἔνθʼ ἴθυσε μάχη πεδίοιο
Il.6.3 ἀλλήλων ἰθυνομένων χαλκήρεα δοῦρα
Il.6.4 μεσσηγὺς Σιμόεντος ἰδὲ Ξάνθοιο ῥοάων.
Il.6.5 Αἴας δὲ πρῶτος Τελαμώνιος ἕρκος Ἀχαιῶν
Il.6.6 Τρώων ῥῆξε φάλαγγα, φόως δʼ ἑτάροισιν ἔθηκεν,
Il.6.7 ἄνδρα βαλὼν ὃς ἄριστος ἐνὶ Θρῄκεσσι τέτυκτο
Il.6.8 υἱὸν Ἐϋσσώρου Ἀκάμαντʼ ἠΰν τε μέγαν τε.
Il.6.9 τόν ῥʼ ἔβαλε πρῶτος κόρυθος φάλον ἱπποδασείης,
Il.6.10 ἐν δὲ μετώπῳ πῆξε, πέρησε δʼ ἄρʼ ὀστέον εἴσω
Il.6.11 αἰχμὴ χαλκείη· τὸν δὲ σκότος ὄσσε κάλυψεν.
Il.6.12 Ἄξυλον δʼ ἄρʼ ἔπεφνε βοὴν ἀγαθὸς Διομήδης
Il.6.13 Τευθρανίδην, ὃς ἔναιεν ἐϋκτιμένῃ ἐν Ἀρίσβῃ
Il.6.14 ἀφνειὸς βιότοιο, φίλος δʼ ἦν ἀνθρώποισι.
Il.6.15 πάντας γὰρ φιλέεσκεν ὁδῷ ἔπι οἰκία ναίων.
Il.6.16 ἀλλά οἱ οὔ τις τῶν γε τότʼ ἤρκεσε λυγρὸν ὄλεθρον
Il.6.17 πρόσθεν ὑπαντιάσας, ἀλλʼ ἄμφω θυμὸν ἀπηύρα
Il.6.18 αὐτὸν καὶ θεράποντα Καλήσιον, ὅς ῥα τόθʼ ἵππων
Il.6.19 ἔσκεν ὑφηνίοχος· τὼ δʼ ἄμφω γαῖαν ἐδύτην.
Il.6.20 Δρῆσον δʼ Εὐρύαλος καὶ Ὀφέλτιον ἐξενάριξε·
Il.6.21 βῆ δὲ μετʼ Αἴσηπον καὶ Πήδασον, οὕς ποτε νύμφη
Il.6.22 νηῒς Ἀβαρβαρέη τέκʼ ἀμύμονι Βουκολίωνι.
Il.6.23 Βουκολίων δʼ ἦν υἱὸς ἀγαυοῦ Λαομέδοντος
Il.6.24 πρεσβύτατος γενεῇ, σκότιον δέ ἑ γείνατο μήτηρ·
Il.6.25 ποιμαίνων δʼ ἐπʼ ὄεσσι μίγη φιλότητι καὶ εὐνῇ,
Il.6.26 ἣ δʼ ὑποκυσαμένη διδυμάονε γείνατο παῖδε.
Il.6.27 καὶ μὲν τῶν ὑπέλυσε μένος καὶ φαίδιμα γυῖα
Il.6.28 Μηκιστηϊάδης καὶ ἀπʼ ὤμων τεύχεʼ ἐσύλα.
Il.6.29 Ἀστύαλον δʼ ἄρʼ ἔπεφνε μενεπτόλεμος Πολυποίτης·
Il.6.30 Πιδύτην δʼ Ὀδυσεὺς Περκώσιον ἐξενάριξεν
Il.6.31 ἔγχεϊ χαλκείῳ, Τεῦκρος δʼ Ἀρετάονα δῖον.
Il.6.32 Ἀντίλοχος δʼ Ἄβληρον ἐνήρατο δουρὶ φαεινῷ
Il.6.33 Νεστορίδης, Ἔλατον δὲ ἄναξ ἀνδρῶν Ἀγαμέμνων·
Il.6.34 ναῖε δὲ Σατνιόεντος ἐϋρρείταο παρʼ ὄχθας
Il.6.35 Πήδασον αἰπεινήν. Φύλακον δʼ ἕλε Λήϊτος ἥρως
Il.6.36 φεύγοντʼ· Εὐρύπυλος δὲ Μελάνθιον ἐξενάριξεν.
Il.6.37 Ἄδρηστον δʼ ἄρʼ ἔπειτα βοὴν ἀγαθὸς Μενέλαος
Il.6.38 ζωὸν ἕλʼ· ἵππω γάρ οἱ ἀτυζομένω πεδίοιο
Il.6.39 ὄζῳ ἔνι βλαφθέντε μυρικίνῳ ἀγκύλον ἅρμα
Il.6.40 ἄξαντʼ ἐν πρώτῳ ῥυμῷ αὐτὼ μὲν ἐβήτην
Il.6.41 πρὸς πόλιν, ᾗ περ οἱ ἄλλοι ἀτυζόμενοι φοβέοντο,
Il.6.42 αὐτὸς δʼ ἐκ δίφροιο παρὰ τροχὸν ἐξεκυλίσθη
Il.6.43 πρηνὴς ἐν κονίῃσιν ἐπὶ στόμα· πὰρ δέ οἱ ἔστη
Il.6.44 Ἀτρεΐδης Μενέλαος ἔχων δολιχόσκιον ἔγχος.
Il.6.45 Ἄδρηστος δʼ ἄρʼ ἔπειτα λαβὼν ἐλίσσετο γούνων·
Il.6.46 ζώγρει Ἀτρέος υἱέ, σὺ δʼ ἄξια δέξαι ἄποινα·
Il.6.47 πολλὰ δʼ ἐν ἀφνειοῦ πατρὸς κειμήλια κεῖται
Il.6.48 χαλκός τε χρυσός τε πολύκμητός τε σίδηρος,
Il.6.49 τῶν κέν τοι χαρίσαιτο πατὴρ ἀπερείσιʼ ἄποινα
Il.6.50 εἴ κεν ἐμὲ ζωὸν πεπύθοιτʼ ἐπὶ νηυσὶν Ἀχαιῶν.
Il.6.51 ὣς φάτο, τῷ δʼ ἄρα θυμὸν ἐνὶ στήθεσσιν ἔπειθε·
Il.6.52 καὶ δή μιν τάχʼ ἔμελλε θοὰς ἐπὶ νῆας Ἀχαιῶν
Il.6.53 δώσειν ᾧ θεράποντι καταξέμεν· ἀλλʼ Ἀγαμέμνων
Il.6.54 ἀντίος ἦλθε θέων, καὶ ὁμοκλήσας ἔπος ηὔδα·
Il.6.55 ὦ πέπον ὦ Μενέλαε, τί ἢ δὲ σὺ κήδεαι οὕτως
Il.6.56 ἀνδρῶν; ἦ σοὶ ἄριστα πεποίηται κατὰ οἶκον
Il.6.57 πρὸς Τρώων; τῶν μή τις ὑπεκφύγοι αἰπὺν ὄλεθρον
Il.6.58 χεῖράς θʼ ἡμετέρας, μηδʼ ὅν τινα γαστέρι μήτηρ
Il.6.59 κοῦρον ἐόντα φέροι, μηδʼ ὃς φύγοι, ἀλλʼ ἅμα πάντες
Il.6.60 Ἰλίου ἐξαπολοίατʼ ἀκήδεστοι καὶ ἄφαντοι.
Il.6.61 ὣς εἰπὼν ἔτρεψεν ἀδελφειοῦ φρένας ἥρως
Il.6.62 αἴσιμα παρειπών· ὃ δʼ ἀπὸ ἕθεν ὤσατο χειρὶ
Il.6.63 ἥρωʼ Ἄδρηστον· τὸν δὲ κρείων Ἀγαμέμνων
Il.6.64 οὖτα κατὰ λαπάρην· ὃ δʼ ἀνετράπετʼ, Ἀτρεΐδης δὲ
Il.6.65 λὰξ ἐν στήθεσι βὰς ἐξέσπασε μείλινον ἔγχος.
Il.6.66 Νέστωρ δʼ Ἀργείοισιν ἐκέκλετο μακρὸν ἀΰσας·
Il.6.67 ὦ φίλοι ἥρωες Δαναοὶ θεράποντες Ἄρηος
Il.6.68 μή τις νῦν ἐνάρων ἐπιβαλλόμενος μετόπισθε
Il.6.69 μιμνέτω ὥς κε πλεῖστα φέρων ἐπὶ νῆας ἵκηται,
Il.6.70 ἀλλʼ ἄνδρας κτείνωμεν· ἔπειτα δὲ καὶ τὰ ἕκηλοι
Il.6.71 νεκροὺς ἂμ πεδίον συλήσετε τεθνηῶτας.
Il.6.72 ὣς εἰπὼν ὄτρυνε μένος καὶ θυμὸν ἑκάστου.
Il.6.73 ἔνθά κεν αὖτε Τρῶες ἀρηϊφίλων ὑπʼ Ἀχαιῶν
Il.6.74 Ἴλιον εἰσανέβησαν ἀναλκείῃσι δαμέντες,
Il.6.75 εἰ μὴ ἄρʼ Αἰνείᾳ τε καὶ Ἕκτορι εἶπε παραστὰς
Il.6.76 Πριαμίδης Ἕλενος οἰωνοπόλων ὄχʼ ἄριστος·
Il.6.77 Αἰνεία τε καὶ Ἕκτορ, ἐπεὶ πόνος ὔμμι μάλιστα
Il.6.78 Τρώων καὶ Λυκίων ἐγκέκλιται, οὕνεκʼ ἄριστοι
Il.6.79 πᾶσαν ἐπʼ ἰθύν ἐστε μάχεσθαί τε φρονέειν τε,
Il.6.80 στῆτʼ αὐτοῦ, καὶ λαὸν ἐρυκάκετε πρὸ πυλάων
Il.6.81 πάντῃ ἐποιχόμενοι πρὶν αὖτʼ ἐν χερσὶ γυναικῶν
Il.6.82 φεύγοντας πεσέειν, δηΐοισι δὲ χάρμα γενέσθαι.
Il.6.83 αὐτὰρ ἐπεί κε φάλαγγας ἐποτρύνητον ἁπάσας,
Il.6.84 ἡμεῖς μὲν Δαναοῖσι μαχησόμεθʼ αὖθι μένοντες,
Il.6.85 καὶ μάλα τειρόμενοί περ· ἀναγκαίη γὰρ ἐπείγει·
Il.6.86 Ἕκτορ ἀτὰρ σὺ πόλιν δὲ μετέρχεο, εἰπὲ δʼ ἔπειτα
Il.6.87 μητέρι σῇ καὶ ἐμῇ· ἣ δὲ ξυνάγουσα γεραιὰς
Il.6.88 νηὸν Ἀθηναίης γλαυκώπιδος ἐν πόλει ἄκρῃ
Il.6.89 οἴξασα κληῗδι θύρας ἱεροῖο δόμοιο
Il.6.90 πέπλον, ὅς οἱ δοκέει χαριέστατος ἠδὲ μέγιστος
Il.6.91 εἶναι ἐνὶ μεγάρῳ καί οἱ πολὺ φίλτατος αὐτῇ,
Il.6.92 θεῖναι Ἀθηναίης ἐπὶ γούνασιν ἠϋκόμοιο,
Il.6.93 καί οἱ ὑποσχέσθαι δυοκαίδεκα βοῦς ἐνὶ νηῷ
Il.6.94 ἤνις ἠκέστας ἱερευσέμεν, αἴ κʼ ἐλεήσῃ
Il.6.95 ἄστύ τε καὶ Τρώων ἀλόχους καὶ νήπια τέκνα,
Il.6.96 ὥς κεν Τυδέος υἱὸν ἀπόσχῃ Ἰλίου ἱρῆς
Il.6.97 ἄγριον αἰχμητὴν κρατερὸν μήστωρα φόβοιο,
Il.6.98 ὃν δὴ ἐγὼ κάρτιστον Ἀχαιῶν φημι γενέσθαι.
Il.6.99 οὐδʼ Ἀχιλῆά ποθʼ ὧδέ γʼ ἐδείδιμεν ὄρχαμον ἀνδρῶν,
Il.6.100 ὅν πέρ φασι θεᾶς ἐξέμμεναι· ἀλλʼ ὅδε λίην
Il.6.101 μαίνεται, οὐδέ τίς οἱ δύναται μένος ἰσοφαρίζειν.
Il.6.102 ὣς ἔφαθʼ, Ἕκτωρ δʼ οὔ τι κασιγνήτῳ ἀπίθησεν.
Il.6.103 αὐτίκα δʼ ἐξ ὀχέων σὺν τεύχεσιν ἆλτο χαμᾶζε,
Il.6.104 πάλλων δʼ ὀξέα δοῦρα κατὰ στρατὸν ᾤχετο πάντῃ
Il.6.105 ὀτρύνων μαχέσασθαι, ἔγειρε δὲ φύλοπιν αἰνήν.
Il.6.106 οἳ δʼ ἐλελίχθησαν καὶ ἐναντίοι ἔσταν Ἀχαιῶν·
Il.6.107 Ἀργεῖοι δʼ ὑπεχώρησαν, λῆξαν δὲ φόνοιο,
Il.6.108 φὰν δέ τινʼ ἀθανάτων ἐξ οὐρανοῦ ἀστερόεντος
Il.6.109 Τρωσὶν ἀλεξήσοντα κατελθέμεν, ὡς ἐλέλιχθεν.
Il.6.110 Ἕκτωρ δὲ Τρώεσσιν ἐκέκλετο μακρὸν ἀΰσας·
Il.6.111 Τρῶες ὑπέρθυμοι τηλεκλειτοί τʼ ἐπίκουροι
Il.6.112 ἀνέρες ἔστε φίλοι, μνήσασθε δὲ θούριδος ἀλκῆς,
Il.6.113 ὄφρʼ ἂν ἐγὼ βείω προτὶ Ἴλιον, ἠδὲ γέρουσιν
Il.6.114 εἴπω βουλευτῇσι καὶ ἡμετέρῃς ἀλόχοισι
Il.6.115 δαίμοσιν ἀρήσασθαι, ὑποσχέσθαι δʼ ἑκατόμβας.
Il.6.116 ὣς ἄρα φωνήσας ἀπέβη κορυθαίολος Ἕκτωρ·
Il.6.117 ἀμφὶ δέ μιν σφυρὰ τύπτε καὶ αὐχένα δέρμα κελαινὸν
Il.6.118 ἄντυξ ἣ πυμάτη θέεν ἀσπίδος ὀμφαλοέσσης.
Il.6.119 Γλαῦκος δʼ Ἱππολόχοιο πάϊς καὶ Τυδέος υἱὸς
Il.6.120 ἐς μέσον ἀμφοτέρων συνίτην μεμαῶτε μάχεσθαι.
Il.6.121 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντε,
Il.6.122 τὸν πρότερος προσέειπε βοὴν ἀγαθὸς Διομήδης·
Il.6.123 τίς δὲ σύ ἐσσι φέριστε καταθνητῶν ἀνθρώπων;
Il.6.124 οὐ μὲν γάρ ποτʼ ὄπωπα μάχῃ ἔνι κυδιανείρῃ
Il.6.125 τὸ πρίν· ἀτὰρ μὲν νῦν γε πολὺ προβέβηκας ἁπάντων
Il.6.126 σῷ θάρσει, ὅ τʼ ἐμὸν δολιχόσκιον ἔγχος ἔμεινας·
Il.6.127 δυστήνων δέ τε παῖδες ἐμῷ μένει ἀντιόωσιν.
Il.6.128 εἰ δέ τις ἀθανάτων γε κατʼ οὐρανοῦ εἰλήλουθας,
Il.6.129 οὐκ ἂν ἔγωγε θεοῖσιν ἐπουρανίοισι μαχοίμην.
Il.6.130 οὐδὲ γὰρ οὐδὲ Δρύαντος υἱὸς κρατερὸς Λυκόοργος
Il.6.131 δὴν ἦν, ὅς ῥα θεοῖσιν ἐπουρανίοισιν ἔριζεν·
Il.6.132 ὅς ποτε μαινομένοιο Διωνύσοιο τιθήνας
Il.6.133 σεῦε κατʼ ἠγάθεον Νυσήϊον· αἳ δʼ ἅμα πᾶσαι
Il.6.134 θύσθλα χαμαὶ κατέχευαν ὑπʼ ἀνδροφόνοιο Λυκούργου
Il.6.135 θεινόμεναι βουπλῆγι· Διώνυσος δὲ φοβηθεὶς
Il.6.136 δύσεθʼ ἁλὸς κατὰ κῦμα, Θέτις δʼ ὑπεδέξατο κόλπῳ
Il.6.137 δειδιότα· κρατερὸς γὰρ ἔχε τρόμος ἀνδρὸς ὁμοκλῇ.
Il.6.138 τῷ μὲν ἔπειτʼ ὀδύσαντο θεοὶ ῥεῖα ζώοντες,
Il.6.139 καί μιν τυφλὸν ἔθηκε Κρόνου πάϊς· οὐδʼ ἄρʼ ἔτι δὴν
Il.6.140 ἦν, ἐπεὶ ἀθανάτοισιν ἀπήχθετο πᾶσι θεοῖσιν·
Il.6.141 οὐδʼ ἂν ἐγὼ μακάρεσσι θεοῖς ἐθέλοιμι μάχεσθαι.
Il.6.142 εἰ δέ τίς ἐσσι βροτῶν οἳ ἀρούρης καρπὸν ἔδουσιν,
Il.6.143 ἆσσον ἴθʼ ὥς κεν θᾶσσον ὀλέθρου πείραθʼ ἵκηαι.
Il.6.144 τὸν δʼ αὖθʼ Ἱππολόχοιο προσηύδα φαίδιμος υἱός·
Il.6.145 Τυδεΐδη μεγάθυμε τί ἢ γενεὴν ἐρεείνεις;
Il.6.146 οἵη περ φύλλων γενεὴ τοίη δὲ καὶ ἀνδρῶν.
Il.6.147 φύλλα τὰ μέν τʼ ἄνεμος χαμάδις χέει, ἄλλα δέ θʼ ὕλη
Il.6.148 τηλεθόωσα φύει, ἔαρος δʼ ἐπιγίγνεται ὥρη·
Il.6.149 ὣς ἀνδρῶν γενεὴ ἣ μὲν φύει ἣ δʼ ἀπολήγει.
Il.6.150 εἰ δʼ ἐθέλεις καὶ ταῦτα δαήμεναι ὄφρʼ ἐῢ εἰδῇς
Il.6.151 ἡμετέρην γενεήν, πολλοὶ δέ μιν ἄνδρες ἴσασιν·
Il.6.152 ἔστι πόλις Ἐφύρη μυχῷ Ἄργεος ἱπποβότοιο,
Il.6.153 ἔνθα δὲ Σίσυφος ἔσκεν, ὃ κέρδιστος γένετʼ ἀνδρῶν,
Il.6.154 Σίσυφος Αἰολίδης· ὃ δʼ ἄρα Γλαῦκον τέκεθʼ υἱόν,
Il.6.155 αὐτὰρ Γλαῦκος τίκτεν ἀμύμονα Βελλεροφόντην·
Il.6.156 τῷ δὲ θεοὶ κάλλός τε καὶ ἠνορέην ἐρατεινὴν
Il.6.157 ὤπασαν· αὐτάρ οἱ Προῖτος κακὰ μήσατο θυμῷ,
Il.6.158 ὅς ῥʼ ἐκ δήμου ἔλασσεν, ἐπεὶ πολὺ φέρτερος ἦεν,
Il.6.159 Ἀργείων· Ζεὺς γάρ οἱ ὑπὸ σκήπτρῳ ἐδάμασσε.
Il.6.160 τῷ δὲ γυνὴ Προίτου ἐπεμήνατο δῖʼ Ἄντεια
Il.6.161 κρυπταδίῃ φιλότητι μιγήμεναι· ἀλλὰ τὸν οὔ τι
Il.6.162 πεῖθʼ ἀγαθὰ φρονέοντα δαΐφρονα Βελλεροφόντην.
Il.6.163 ἣ δὲ ψευσαμένη Προῖτον βασιλῆα προσηύδα·
Il.6.164 τεθναίης ὦ Προῖτʼ, ἢ κάκτανε Βελλεροφόντην,
Il.6.165 ὅς μʼ ἔθελεν φιλότητι μιγήμεναι οὐκ ἐθελούσῃ.
Il.6.166 ὣς φάτο, τὸν δὲ ἄνακτα χόλος λάβεν οἷον ἄκουσε·
Il.6.167 κτεῖναι μέν ῥʼ ἀλέεινε, σεβάσσατο γὰρ τό γε θυμῷ,
Il.6.168 πέμπε δέ μιν Λυκίην δέ, πόρεν δʼ ὅ γε σήματα λυγρὰ
Il.6.169 γράψας ἐν πίνακι πτυκτῷ θυμοφθόρα πολλά,
Il.6.170 δεῖξαι δʼ ἠνώγειν ᾧ πενθερῷ ὄφρʼ ἀπόλοιτο.
Il.6.171 αὐτὰρ ὁ βῆ Λυκίην δὲ θεῶν ὑπʼ ἀμύμονι πομπῇ.
Il.6.172 ἀλλʼ ὅτε δὴ Λυκίην ἷξε Ξάνθόν τε ῥέοντα,
Il.6.173 προφρονέως μιν τῖεν ἄναξ Λυκίης εὐρείης·
Il.6.174 ἐννῆμαρ ξείνισσε καὶ ἐννέα βοῦς ἱέρευσεν.
Il.6.175 ἀλλʼ ὅτε δὴ δεκάτη ἐφάνη ῥοδοδάκτυλος Ἠὼς
Il.6.176 καὶ τότε μιν ἐρέεινε καὶ ᾔτεε σῆμα ἰδέσθαι
Il.6.177 ὅττί ῥά οἱ γαμβροῖο πάρα Προίτοιο φέροιτο.
Il.6.178 αὐτὰρ ἐπεὶ δὴ σῆμα κακὸν παρεδέξατο γαμβροῦ,
Il.6.179 πρῶτον μέν ῥα Χίμαιραν ἀμαιμακέτην ἐκέλευσε
Il.6.180 πεφνέμεν· ἣ δʼ ἄρʼ ἔην θεῖον γένος οὐδʼ ἀνθρώπων,
Il.6.181 πρόσθε λέων, ὄπιθεν δὲ δράκων, μέσση δὲ χίμαιρα,
Il.6.182 δεινὸν ἀποπνείουσα πυρὸς μένος αἰθομένοιο,
Il.6.183 καὶ τὴν μὲν κατέπεφνε θεῶν τεράεσσι πιθήσας.
Il.6.184 δεύτερον αὖ Σολύμοισι μαχέσσατο κυδαλίμοισι·
Il.6.185 καρτίστην δὴ τήν γε μάχην φάτο δύμεναι ἀνδρῶν.
Il.6.186 τὸ τρίτον αὖ κατέπεφνεν Ἀμαζόνας ἀντιανείρας.
Il.6.187 τῷ δʼ ἄρʼ ἀνερχομένῳ πυκινὸν δόλον ἄλλον ὕφαινε·
Il.6.188 κρίνας ἐκ Λυκίης εὐρείης φῶτας ἀρίστους
Il.6.189 εἷσε λόχον· τοὶ δʼ οὔ τι πάλιν οἶκον δὲ νέοντο·
Il.6.190 πάντας γὰρ κατέπεφνεν ἀμύμων Βελλεροφόντης.
Il.6.191 ἀλλʼ ὅτε δὴ γίγνωσκε θεοῦ γόνον ἠῢν ἐόντα
Il.6.192 αὐτοῦ μιν κατέρυκε, δίδου δʼ ὅ γε θυγατέρα ἥν,
Il.6.193 δῶκε δέ οἱ τιμῆς βασιληΐδος ἥμισυ πάσης·
Il.6.194 καὶ μέν οἱ Λύκιοι τέμενος τάμον ἔξοχον ἄλλων
Il.6.195 καλὸν φυταλιῆς καὶ ἀρούρης, ὄφρα νέμοιτο.
Il.6.196 ἣ δʼ ἔτεκε τρία τέκνα δαΐφρονι Βελλεροφόντῃ
Il.6.197 Ἴσανδρόν τε καὶ Ἱππόλοχον καὶ Λαοδάμειαν.
Il.6.198 Λαοδαμείῃ μὲν παρελέξατο μητίετα Ζεύς,
Il.6.199 ἣ δʼ ἔτεκʼ ἀντίθεον Σαρπηδόνα χαλκοκορυστήν.
Il.6.200 ἀλλʼ ὅτε δὴ καὶ κεῖνος ἀπήχθετο πᾶσι θεοῖσιν,
Il.6.201 ἤτοι ὃ κὰπ πεδίον τὸ Ἀλήϊον οἶος ἀλᾶτο
Il.6.202 ὃν θυμὸν κατέδων, πάτον ἀνθρώπων ἀλεείνων·
Il.6.203 Ἴσανδρον δέ οἱ υἱὸν Ἄρης ἆτος πολέμοιο
Il.6.204 μαρνάμενον Σολύμοισι κατέκτανε κυδαλίμοισι·
Il.6.205 τὴν δὲ χολωσαμένη χρυσήνιος Ἄρτεμις ἔκτα.
Il.6.206 Ἱππόλοχος δέ μʼ ἔτικτε, καὶ ἐκ τοῦ φημι γενέσθαι·
Il.6.207 πέμπε δέ μʼ ἐς Τροίην, καί μοι μάλα πόλλʼ ἐπέτελλεν
Il.6.208 αἰὲν ἀριστεύειν καὶ ὑπείροχον ἔμμεναι ἄλλων,
Il.6.209 μηδὲ γένος πατέρων αἰσχυνέμεν, οἳ μέγʼ ἄριστοι
Il.6.210 ἔν τʼ Ἐφύρῃ ἐγένοντο καὶ ἐν Λυκίῃ εὐρείῃ.
Il.6.211 ταύτης τοι γενεῆς τε καὶ αἵματος εὔχομαι εἶναι.
Il.6.212 ὣς φάτο, γήθησεν δὲ βοὴν ἀγαθὸς Διομήδης·
Il.6.213 ἔγχος μὲν κατέπηξεν ἐπὶ χθονὶ πουλυβοτείρῃ,
Il.6.214 αὐτὰρ ὃ μειλιχίοισι προσηύδα ποιμένα λαῶν·
Il.6.215 ἦ ῥά νύ μοι ξεῖνος πατρώϊός ἐσσι παλαιός·
Il.6.216 Οἰνεὺς γάρ ποτε δῖος ἀμύμονα Βελλεροφόντην
Il.6.217 ξείνισʼ ἐνὶ μεγάροισιν ἐείκοσιν ἤματʼ ἐρύξας·
Il.6.218 οἳ δὲ καὶ ἀλλήλοισι πόρον ξεινήϊα καλά·
Il.6.219 Οἰνεὺς μὲν ζωστῆρα δίδου φοίνικι φαεινόν,
Il.6.220 Βελλεροφόντης δὲ χρύσεον δέπας ἀμφικύπελλον
Il.6.221 καί μιν ἐγὼ κατέλειπον ἰὼν ἐν δώμασʼ ἐμοῖσι.
Il.6.222 Τυδέα δʼ οὐ μέμνημαι, ἐπεί μʼ ἔτι τυτθὸν ἐόντα
Il.6.223 κάλλιφʼ, ὅτʼ ἐν Θήβῃσιν ἀπώλετο λαὸς Ἀχαιῶν.
Il.6.224 τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ
Il.6.225 εἰμί, σὺ δʼ ἐν Λυκίῃ ὅτε κεν τῶν δῆμον ἵκωμαι.
Il.6.226 ἔγχεα δʼ ἀλλήλων ἀλεώμεθα καὶ διʼ ὁμίλου·
Il.6.227 πολλοὶ μὲν γὰρ ἐμοὶ Τρῶες κλειτοί τʼ ἐπίκουροι
Il.6.228 κτείνειν ὅν κε θεός γε πόρῃ καὶ ποσσὶ κιχείω,
Il.6.229 πολλοὶ δʼ αὖ σοὶ Ἀχαιοὶ ἐναιρέμεν ὅν κε δύνηαι.
Il.6.230 τεύχεα δʼ ἀλλήλοις ἐπαμείψομεν, ὄφρα καὶ οἵδε
Il.6.231 γνῶσιν ὅτι ξεῖνοι πατρώϊοι εὐχόμεθʼ εἶναι.
Il.6.232 ὣς ἄρα φωνήσαντε καθʼ ἵππων ἀΐξαντε
Il.6.233 χεῖράς τʼ ἀλλήλων λαβέτην καὶ πιστώσαντο·
Il.6.234 ἔνθʼ αὖτε Γλαύκῳ Κρονίδης φρένας ἐξέλετο Ζεύς,
Il.6.235 ὃς πρὸς Τυδεΐδην Διομήδεα τεύχεʼ ἄμειβε
Il.6.236 χρύσεα χαλκείων, ἑκατόμβοιʼ ἐννεαβοίων.
Il.6.237 Ἕκτωρ δʼ ὡς Σκαιάς τε πύλας καὶ φηγὸν ἵκανεν,
Il.6.238 ἀμφʼ ἄρα μιν Τρώων ἄλοχοι θέον ἠδὲ θύγατρες
Il.6.239 εἰρόμεναι παῖδάς τε κασιγνήτους τε ἔτας τε
Il.6.240 καὶ πόσιας· ὃ δʼ ἔπειτα θεοῖς εὔχεσθαι ἀνώγει
Il.6.241 πάσας ἑξείης· πολλῇσι δὲ κήδεʼ ἐφῆπτο.
Il.6.242 ἀλλʼ ὅτε δὴ Πριάμοιο δόμον περικαλλέʼ ἵκανε
Il.6.243 ξεστῇς αἰθούσῃσι τετυγμένον· αὐτὰρ ἐν αὐτῷ
Il.6.244 πεντήκοντʼ ἔνεσαν θάλαμοι ξεστοῖο λίθοιο
Il.6.245 πλησίον ἀλλήλων δεδμημένοι, ἔνθα δὲ παῖδες
Il.6.246 κοιμῶντο Πριάμοιο παρὰ μνηστῇς ἀλόχοισι,
Il.6.247 κουράων δʼ ἑτέρωθεν ἐναντίοι ἔνδοθεν αὐλῆς
Il.6.248 δώδεκʼ ἔσαν τέγεοι θάλαμοι ξεστοῖο λίθοιο
Il.6.249 πλησίον ἀλλήλων δεδμημένοι, ἔνθα δὲ γαμβροὶ
Il.6.250 κοιμῶντο Πριάμοιο παρʼ αἰδοίῃς ἀλόχοισιν·
Il.6.251 ἔνθά οἱ ἠπιόδωρος ἐναντίη ἤλυθε μήτηρ
Il.6.252 Λαοδίκην ἐσάγουσα θυγατρῶν εἶδος ἀρίστην·
Il.6.253 ἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·
Il.6.254 τέκνον τίπτε λιπὼν πόλεμον θρασὺν εἰλήλουθας;
Il.6.255 ἦ μάλα δὴ τείρουσι δυσώνυμοι υἷες Ἀχαιῶν
Il.6.256 μαρνάμενοι περὶ ἄστυ· σὲ δʼ ἐνθάδε θυμὸς ἀνῆκεν
Il.6.257 ἐλθόντʼ ἐξ ἄκρης πόλιος Διὶ χεῖρας ἀνασχεῖν.
Il.6.258 ἀλλὰ μένʼ ὄφρά κέ τοι μελιηδέα οἶνον ἐνείκω,
Il.6.259 ὡς σπείσῃς Διὶ πατρὶ καὶ ἄλλοις ἀθανάτοισι
Il.6.260 πρῶτον, ἔπειτα δὲ καὐτὸς ὀνήσεαι αἴ κε πίῃσθα.
Il.6.261 ἀνδρὶ δὲ κεκμηῶτι μένος μέγα οἶνος ἀέξει,
Il.6.262 ὡς τύνη κέκμηκας ἀμύνων σοῖσιν ἔτῃσι.
Il.6.263 τὴν δʼ ἠμείβετʼ ἔπειτα μέγας κορυθαίολος Ἕκτωρ·
Il.6.264 μή μοι οἶνον ἄειρε μελίφρονα πότνια μῆτερ,
Il.6.265 μή μʼ ἀπογυιώσῃς μένεος, ἀλκῆς τε λάθωμαι·
Il.6.266 χερσὶ δʼ ἀνίπτοισιν Διὶ λείβειν αἴθοπα οἶνον
Il.6.267 ἅζομαι· οὐδέ πῃ ἔστι κελαινεφέϊ Κρονίωνι
Il.6.268 αἵματι καὶ λύθρῳ πεπαλαγμένον εὐχετάασθαι.
Il.6.269 ἀλλὰ σὺ μὲν πρὸς νηὸν Ἀθηναίης ἀγελείης
Il.6.270 ἔρχεο σὺν θυέεσσιν ἀολλίσσασα γεραιάς·
Il.6.271 πέπλον δʼ, ὅς τίς τοι χαριέστατος ἠδὲ μέγιστος
Il.6.272 ἔστιν ἐνὶ μεγάρῳ καί τοι πολὺ φίλτατος αὐτῇ,
Il.6.273 τὸν θὲς Ἀθηναίης ἐπὶ γούνασιν ἠϋκόμοιο,
Il.6.274 καί οἱ ὑποσχέσθαι δυοκαίδεκα βοῦς ἐνὶ νηῷ
Il.6.275 ἤνις ἠκέστας ἱερευσέμεν, αἴ κʼ ἐλεήσῃ
Il.6.276 ἄστύ τε καὶ Τρώων ἀλόχους καὶ νήπια τέκνα,
Il.6.277 αἴ κεν Τυδέος υἱὸν ἀπόσχῃ Ἰλίου ἱρῆς
Il.6.278 ἄγριον αἰχμητὴν κρατερὸν μήστωρα φόβοιο.
Il.6.279 ἀλλὰ σὺ μὲν πρὸς νηὸν Ἀθηναίης ἀγελείης
Il.6.280 ἔρχευ, ἐγὼ δὲ Πάριν μετελεύσομαι ὄφρα καλέσσω
Il.6.281 αἴ κʼ ἐθέλῃσʼ εἰπόντος ἀκουέμεν· ὥς κέ οἱ αὖθι
Il.6.282 γαῖα χάνοι· μέγα γάρ μιν Ὀλύμπιος ἔτρεφε πῆμα
Il.6.283 Τρωσί τε καὶ Πριάμῳ μεγαλήτορι τοῖό τε παισίν.
Il.6.284 εἰ κεῖνόν γε ἴδοιμι κατελθόντʼ Ἄϊδος εἴσω
Il.6.285 φαίην κε φρένʼ ἀτέρπου ὀϊζύος ἐκλελαθέσθαι.
Il.6.286 ὣς ἔφαθʼ, ἣ δὲ μολοῦσα ποτὶ μέγαρʼ ἀμφιπόλοισι
Il.6.287 κέκλετο· ταὶ δʼ ἄρʼ ἀόλλισσαν κατὰ ἄστυ γεραιάς.
Il.6.288 αὐτὴ δʼ ἐς θάλαμον κατεβήσετο κηώεντα,
Il.6.289 ἔνθʼ ἔσάν οἱ πέπλοι παμποίκιλα ἔργα γυναικῶν
Il.6.290 Σιδονίων, τὰς αὐτὸς Ἀλέξανδρος θεοειδὴς
Il.6.291 ἤγαγε Σιδονίηθεν ἐπιπλὼς εὐρέα πόντον,
Il.6.292 τὴν ὁδὸν ἣν Ἑλένην περ ἀνήγαγεν εὐπατέρειαν·
Il.6.293 τῶν ἕνʼ ἀειραμένη Ἑκάβη φέρε δῶρον Ἀθήνῃ,
Il.6.294 ὃς κάλλιστος ἔην ποικίλμασιν ἠδὲ μέγιστος,
Il.6.295 ἀστὴρ δʼ ὣς ἀπέλαμπεν· ἔκειτο δὲ νείατος ἄλλων.
Il.6.296 βῆ δʼ ἰέναι, πολλαὶ δὲ μετεσσεύοντο γεραιαί.
Il.6.297 αἳ δʼ ὅτε νηὸν ἵκανον Ἀθήνης ἐν πόλει ἄκρῃ,
Il.6.298 τῇσι θύρας ὤϊξε Θεανὼ καλλιπάρῃος
Il.6.299 Κισσηῒς ἄλοχος Ἀντήνορος ἱπποδάμοιο·
Il.6.300 τὴν γὰρ Τρῶες ἔθηκαν Ἀθηναίης ἱέρειαν.
Il.6.301 αἳ δʼ ὀλολυγῇ πᾶσαι Ἀθήνῃ χεῖρας ἀνέσχον·
Il.6.302 ἣ δʼ ἄρα πέπλον ἑλοῦσα Θεανὼ καλλιπάρῃος
Il.6.303 θῆκεν Ἀθηναίης ἐπὶ γούνασιν ἠϋκόμοιο,
Il.6.304 εὐχομένη δʼ ἠρᾶτο Διὸς κούρῃ μεγάλοιο·
Il.6.305 πότνιʼ Ἀθηναίη ἐρυσίπτολι δῖα θεάων
Il.6.306 ἆξον δὴ ἔγχος Διομήδεος, ἠδὲ καὶ αὐτὸν
Il.6.307 πρηνέα δὸς πεσέειν Σκαιῶν προπάροιθε πυλάων,
Il.6.308 ὄφρά τοι αὐτίκα νῦν δυοκαίδεκα βοῦς ἐνὶ νηῷ
Il.6.309 ἤνις ἠκέστας ἱερεύσομεν, αἴ κʼ ἐλεήσῃς
Il.6.310 ἄστύ τε καὶ Τρώων ἀλόχους καὶ νήπια τέκνα.
Il.6.311 ὣς ἔφατʼ εὐχομένη, ἀνένευε δὲ Παλλὰς Ἀθήνη.
Il.6.312 ὣς αἳ μέν ῥʼ εὔχοντο Διὸς κούρῃ μεγάλοιο,
Il.6.313 Ἕκτωρ δὲ πρὸς δώματʼ Ἀλεξάνδροιο βεβήκει
Il.6.314 καλά, τά ῥʼ αὐτὸς ἔτευξε σὺν ἀνδράσιν οἳ τότʼ ἄριστοι
Il.6.315 ἦσαν ἐνὶ Τροίῃ ἐριβώλακι τέκτονες ἄνδρες,
Il.6.316 οἵ οἱ ἐποίησαν θάλαμον καὶ δῶμα καὶ αὐλὴν
Il.6.317 ἐγγύθι τε Πριάμοιο καὶ Ἕκτορος ἐν πόλει ἄκρῃ.
Il.6.318 ἔνθʼ Ἕκτωρ εἰσῆλθε Διῒ φίλος, ἐν δʼ ἄρα χειρὶ
Il.6.319 ἔγχος ἔχʼ ἑνδεκάπηχυ· πάροιθε δὲ λάμπετο δουρὸς
Il.6.320 αἰχμὴ χαλκείη, περὶ δὲ χρύσεος θέε πόρκης.
Il.6.321 τὸν δʼ εὗρʼ ἐν θαλάμῳ περικαλλέα τεύχεʼ ἕποντα
Il.6.322 ἀσπίδα καὶ θώρηκα, καὶ ἀγκύλα τόξʼ ἁφόωντα·
Il.6.323 Ἀργείη δʼ Ἑλένη μετʼ ἄρα δμῳῇσι γυναιξὶν
Il.6.324 ἧστο καὶ ἀμφιπόλοισι περικλυτὰ ἔργα κέλευε.
Il.6.325 τὸν δʼ Ἕκτωρ νείκεσσεν ἰδὼν αἰσχροῖς ἐπέεσσι·
Il.6.326 δαιμόνιʼ οὐ μὲν καλὰ χόλον τόνδʼ ἔνθεο θυμῷ,
Il.6.327 λαοὶ μὲν φθινύθουσι περὶ πτόλιν αἰπύ τε τεῖχος
Il.6.328 μαρνάμενοι· σέο δʼ εἵνεκʼ ἀϋτή τε πτόλεμός τε
Il.6.329 ἄστυ τόδʼ ἀμφιδέδηε· σὺ δʼ ἂν μαχέσαιο καὶ ἄλλῳ,
Il.6.330 ὅν τινά που μεθιέντα ἴδοις στυγεροῦ πολέμοιο.
Il.6.331 ἀλλʼ ἄνα μὴ τάχα ἄστυ πυρὸς δηΐοιο θέρηται.
Il.6.332 τὸν δʼ αὖτε προσέειπεν Ἀλέξανδρος θεοειδής·
Il.6.333 Ἕκτορ ἐπεί με κατʼ αἶσαν ἐνείκεσας οὐδʼ ὑπὲρ αἶσαν,
Il.6.334 τοὔνεκά τοι ἐρέω· σὺ δὲ σύνθεο καί μευ ἄκουσον·
Il.6.335 οὔ τοι ἐγὼ Τρώων τόσσον χόλῳ οὐδὲ νεμέσσι
Il.6.336 ἥμην ἐν θαλάμῳ, ἔθελον δʼ ἄχεϊ προτραπέσθαι.
Il.6.337 νῦν δέ με παρειποῦσʼ ἄλοχος μαλακοῖς ἐπέεσσιν
Il.6.338 ὅρμησʼ ἐς πόλεμον· δοκέει δέ μοι ὧδε καὶ αὐτῷ
Il.6.339 λώϊον ἔσσεσθαι· νίκη δʼ ἐπαμείβεται ἄνδρας.
Il.6.340 ἀλλʼ ἄγε νῦν ἐπίμεινον, Ἀρήϊα τεύχεα δύω·
Il.6.341 ἢ ἴθʼ, ἐγὼ δὲ μέτειμι· κιχήσεσθαι δέ σʼ ὀΐω.
Il.6.342 ὣς φάτο, τὸν δʼ οὔ τι προσέφη κορυθαίολος Ἕκτωρ·
Il.6.343 τὸν δʼ Ἑλένη μύθοισι προσηύδα μειλιχίοισι·
Il.6.344 δᾶερ ἐμεῖο κυνὸς κακομηχάνου ὀκρυοέσσης,
Il.6.345 ὥς μʼ ὄφελʼ ἤματι τῷ ὅτε με πρῶτον τέκε μήτηρ
Il.6.346 οἴχεσθαι προφέρουσα κακὴ ἀνέμοιο θύελλα
Il.6.347 εἰς ὄρος ἢ εἰς κῦμα πολυφλοίσβοιο θαλάσσης,
Il.6.348 ἔνθά με κῦμʼ ἀπόερσε πάρος τάδε ἔργα γενέσθαι.
Il.6.349 αὐτὰρ ἐπεὶ τάδε γʼ ὧδε θεοὶ κακὰ τεκμήραντο,
Il.6.350 ἀνδρὸς ἔπειτʼ ὤφελλον ἀμείνονος εἶναι ἄκοιτις,
Il.6.351 ὃς ᾔδη νέμεσίν τε καὶ αἴσχεα πόλλʼ ἀνθρώπων.
Il.6.352 τούτῳ δʼ οὔτʼ ἂρ νῦν φρένες ἔμπεδοι οὔτʼ ἄρʼ ὀπίσσω
Il.6.353 ἔσσονται· τὼ καί μιν ἐπαυρήσεσθαι ὀΐω.
Il.6.354 ἀλλʼ ἄγε νῦν εἴσελθε καὶ ἕζεο τῷδʼ ἐπὶ δίφρῳ
Il.6.355 δᾶερ, ἐπεί σε μάλιστα πόνος φρένας ἀμφιβέβηκεν
Il.6.356 εἵνεκʼ ἐμεῖο κυνὸς καὶ Ἀλεξάνδρου ἕνεκʼ ἄτης,
Il.6.357 οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω
Il.6.358 ἀνθρώποισι πελώμεθʼ ἀοίδιμοι ἐσσομένοισι.
Il.6.359 τὴν δʼ ἠμείβετʼ ἔπειτα μέγας κορυθαίολος Ἕκτωρ
Il.6.360 μή με κάθιζʼ Ἑλένη φιλέουσά περ· οὐδέ με πείσεις·
Il.6.361 ἤδη γάρ μοι θυμὸς ἐπέσσυται ὄφρʼ ἐπαμύνω
Il.6.362 Τρώεσσʼ, οἳ μέγʼ ἐμεῖο ποθὴν ἀπεόντος ἔχουσιν.
Il.6.363 ἀλλὰ σύ γʼ ὄρνυθι τοῦτον, ἐπειγέσθω δὲ καὶ αὐτός,
Il.6.364 ὥς κεν ἔμʼ ἔντοσθεν πόλιος καταμάρψῃ ἐόντα.
Il.6.365 καὶ γὰρ ἐγὼν οἶκον δὲ ἐλεύσομαι ὄφρα ἴδωμαι
Il.6.366 οἰκῆας ἄλοχόν τε φίλην καὶ νήπιον υἱόν.
Il.6.367 οὐ γὰρ οἶδʼ εἰ ἔτι σφιν ὑπότροπος ἵξομαι αὖτις,
Il.6.368 ἦ ἤδη μʼ ὑπὸ χερσὶ θεοὶ δαμόωσιν Ἀχαιῶν.
Il.6.369 ὣς ἄρα φωνήσας ἀπέβη κορυθαίολος Ἕκτωρ·
Il.6.370 αἶψα δʼ ἔπειθʼ ἵκανε δόμους εὖ ναιετάοντας,
Il.6.371 οὐδʼ εὗρʼ Ἀνδρομάχην λευκώλενον ἐν μεγάροισιν,
Il.6.372 ἀλλʼ ἥ γε ξὺν παιδὶ καὶ ἀμφιπόλῳ ἐϋπέπλῳ
Il.6.373 πύργῳ ἐφεστήκει γοόωσά τε μυρομένη τε.
Il.6.374 Ἕκτωρ δʼ ὡς οὐκ ἔνδον ἀμύμονα τέτμεν ἄκοιτιν
Il.6.375 ἔστη ἐπʼ οὐδὸν ἰών, μετὰ δὲ δμῳῇσιν ἔειπεν·
Il.6.376 εἰ δʼ ἄγε μοι δμῳαὶ νημερτέα μυθήσασθε·
Il.6.377 πῇ ἔβη Ἀνδρομάχη λευκώλενος ἐκ μεγάροιο;
Il.6.378 ἠέ πῃ ἐς γαλόων ἢ εἰνατέρων ἐϋπέπλων
Il.6.379 ἢ ἐς Ἀθηναίης ἐξοίχεται, ἔνθά περ ἄλλαι
Il.6.380 Τρῳαὶ ἐϋπλόκαμοι δεινὴν θεὸν ἱλάσκονται;
Il.6.381 τὸν δʼ αὖτʼ ὀτρηρὴ ταμίη πρὸς μῦθον ἔειπεν·
Il.6.382 Ἕκτορ ἐπεὶ μάλʼ ἄνωγας ἀληθέα μυθήσασθαι,
Il.6.383 οὔτέ πῃ ἐς γαλόων οὔτʼ εἰνατέρων ἐϋπέπλων
Il.6.384 οὔτʼ ἐς Ἀθηναίης ἐξοίχεται, ἔνθά περ ἄλλαι
Il.6.385 Τρῳαὶ ἐϋπλόκαμοι δεινὴν θεὸν ἱλάσκονται,
Il.6.386 ἀλλʼ ἐπὶ πύργον ἔβη μέγαν Ἰλίου, οὕνεκʼ ἄκουσε
Il.6.387 τείρεσθαι Τρῶας, μέγα δὲ κράτος εἶναι Ἀχαιῶν.
Il.6.388 ἣ μὲν δὴ πρὸς τεῖχος ἐπειγομένη ἀφικάνει
Il.6.389 μαινομένῃ ἐϊκυῖα· φέρει δʼ ἅμα παῖδα τιθήνη.
Il.6.390 ἦ ῥα γυνὴ ταμίη, ὃ δʼ ἀπέσσυτο δώματος Ἕκτωρ
Il.6.391 τὴν αὐτὴν ὁδὸν αὖτις ἐϋκτιμένας κατʼ ἀγυιάς.
Il.6.392 εὖτε πύλας ἵκανε διερχόμενος μέγα ἄστυ
Il.6.393 Σκαιάς, τῇ ἄρʼ ἔμελλε διεξίμεναι πεδίον δέ,
Il.6.394 ἔνθʼ ἄλοχος πολύδωρος ἐναντίη ἦλθε θέουσα
Il.6.395 Ἀνδρομάχη θυγάτηρ μεγαλήτορος Ἠετίωνος
Il.6.396 Ἠετίων ὃς ἔναιεν ὑπὸ Πλάκῳ ὑληέσσῃ
Il.6.397 Θήβῃ Ὑποπλακίῃ Κιλίκεσσʼ ἄνδρεσσιν ἀνάσσων·
Il.6.398 τοῦ περ δὴ θυγάτηρ ἔχεθʼ Ἕκτορι χαλκοκορυστῇ.
Il.6.399 ἥ οἱ ἔπειτʼ ἤντησʼ, ἅμα δʼ ἀμφίπολος κίεν αὐτῇ
Il.6.400 παῖδʼ ἐπὶ κόλπῳ ἔχουσʼ ἀταλάφρονα νήπιον αὔτως
Il.6.401 Ἑκτορίδην ἀγαπητὸν ἀλίγκιον ἀστέρι καλῷ,
Il.6.402 τόν ῥʼ Ἕκτωρ καλέεσκε Σκαμάνδριον, αὐτὰρ οἱ ἄλλοι
Il.6.403 Ἀστυάνακτʼ· οἶος γὰρ ἐρύετο Ἴλιον Ἕκτωρ.
Il.6.404 ἤτοι ὃ μὲν μείδησεν ἰδὼν ἐς παῖδα σιωπῇ·
Il.6.405 Ἀνδρομάχη δέ οἱ ἄγχι παρίστατο δάκρυ χέουσα,
Il.6.406 ἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·
Il.6.407 δαιμόνιε φθίσει σε τὸ σὸν μένος, οὐδʼ ἐλεαίρεις
Il.6.408 παῖδά τε νηπίαχον καὶ ἔμʼ ἄμμορον, ἣ τάχα χήρη
Il.6.409 σεῦ ἔσομαι· τάχα γάρ σε κατακτανέουσιν Ἀχαιοὶ
Il.6.410 πάντες ἐφορμηθέντες· ἐμοὶ δέ κε κέρδιον εἴη
Il.6.411 σεῦ ἀφαμαρτούσῃ χθόνα δύμεναι· οὐ γὰρ ἔτʼ ἄλλη
Il.6.412 ἔσται θαλπωρὴ ἐπεὶ ἂν σύ γε πότμον ἐπίσπῃς
Il.6.413 ἀλλʼ ἄχεʼ· οὐδέ μοι ἔστι πατὴρ καὶ πότνια μήτηρ.
Il.6.414 ἤτοι γὰρ πατέρʼ ἁμὸν ἀπέκτανε δῖος Ἀχιλλεύς,
Il.6.415 ἐκ δὲ πόλιν πέρσεν Κιλίκων εὖ ναιετάουσαν
Il.6.416 Θήβην ὑψίπυλον· κατὰ δʼ ἔκτανεν Ἠετίωνα,
Il.6.417 οὐδέ μιν ἐξενάριξε, σεβάσσατο γὰρ τό γε θυμῷ,
Il.6.418 ἀλλʼ ἄρα μιν κατέκηε σὺν ἔντεσι δαιδαλέοισιν
Il.6.419 ἠδʼ ἐπὶ σῆμʼ ἔχεεν· περὶ δὲ πτελέας ἐφύτευσαν
Il.6.420 νύμφαι ὀρεστιάδες κοῦραι Διὸς αἰγιόχοιο.
Il.6.421 οἳ δέ μοι ἑπτὰ κασίγνητοι ἔσαν ἐν μεγάροισιν
Il.6.422 οἳ μὲν πάντες ἰῷ κίον ἤματι Ἄϊδος εἴσω·
Il.6.423 πάντας γὰρ κατέπεφνε ποδάρκης δῖος Ἀχιλλεὺς
Il.6.424 βουσὶν ἐπʼ εἰλιπόδεσσι καὶ ἀργεννῇς ὀΐεσσι.
Il.6.425 μητέρα δʼ, ἣ βασίλευεν ὑπὸ Πλάκῳ ὑληέσσῃ,
Il.6.426 τὴν ἐπεὶ ἂρ δεῦρʼ ἤγαγʼ ἅμʼ ἄλλοισι κτεάτεσσιν,
Il.6.427 ἂψ ὅ γε τὴν ἀπέλυσε λαβὼν ἀπερείσιʼ ἄποινα,
Il.6.428 πατρὸς δʼ ἐν μεγάροισι βάλʼ Ἄρτεμις ἰοχέαιρα.
Il.6.429 Ἕκτορ ἀτὰρ σύ μοί ἐσσι πατὴρ καὶ πότνια μήτηρ
Il.6.430 ἠδὲ κασίγνητος, σὺ δέ μοι θαλερὸς παρακοίτης·
Il.6.431 ἀλλʼ ἄγε νῦν ἐλέαιρε καὶ αὐτοῦ μίμνʼ ἐπὶ πύργῳ,
Il.6.432 μὴ παῖδʼ ὀρφανικὸν θήῃς χήρην τε γυναῖκα·
Il.6.433 λαὸν δὲ στῆσον παρʼ ἐρινεόν, ἔνθα μάλιστα
Il.6.434 ἀμβατός ἐστι πόλις καὶ ἐπίδρομον ἔπλετο τεῖχος.
Il.6.435 τρὶς γὰρ τῇ γʼ ἐλθόντες ἐπειρήσανθʼ οἱ ἄριστοι
Il.6.436 ἀμφʼ Αἴαντε δύω καὶ ἀγακλυτὸν Ἰδομενῆα
Il.6.437 ἠδʼ ἀμφʼ Ἀτρεΐδας καὶ Τυδέος ἄλκιμον υἱόν·
Il.6.438 ἤ πού τίς σφιν ἔνισπε θεοπροπίων ἐῢ εἰδώς,
Il.6.439 ἤ νυ καὶ αὐτῶν θυμὸς ἐποτρύνει καὶ ἀνώγει.
Il.6.440 τὴν δʼ αὖτε προσέειπε μέγας κορυθαίολος Ἕκτωρ·
Il.6.441 ἦ καὶ ἐμοὶ τάδε πάντα μέλει γύναι· ἀλλὰ μάλʼ αἰνῶς
Il.6.442 αἰδέομαι Τρῶας καὶ Τρῳάδας ἑλκεσιπέπλους,
Il.6.443 αἴ κε κακὸς ὣς νόσφιν ἀλυσκάζω πολέμοιο·
Il.6.444 οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς
Il.6.445 αἰεὶ καὶ πρώτοισι μετὰ Τρώεσσι μάχεσθαι
Il.6.446 ἀρνύμενος πατρός τε μέγα κλέος ἠδʼ ἐμὸν αὐτοῦ.
Il.6.447 εὖ γὰρ ἐγὼ τόδε οἶδα κατὰ φρένα καὶ κατὰ θυμόν·
Il.6.448 ἔσσεται ἦμαρ ὅτʼ ἄν ποτʼ ὀλώλῃ Ἴλιος ἱρὴ
Il.6.449 καὶ Πρίαμος καὶ λαὸς ἐϋμμελίω Πριάμοιο.
Il.6.450 ἀλλʼ οὔ μοι Τρώων τόσσον μέλει ἄλγος ὀπίσσω,
Il.6.451 οὔτʼ αὐτῆς Ἑκάβης οὔτε Πριάμοιο ἄνακτος
Il.6.452 οὔτε κασιγνήτων, οἵ κεν πολέες τε καὶ ἐσθλοὶ
Il.6.453 ἐν κονίῃσι πέσοιεν ὑπʼ ἀνδράσι δυσμενέεσσιν,
Il.6.454 ὅσσον σεῦ, ὅτε κέν τις Ἀχαιῶν χαλκοχιτώνων
Il.6.455 δακρυόεσσαν ἄγηται ἐλεύθερον ἦμαρ ἀπούρας·
Il.6.456 καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις,
Il.6.457 καί κεν ὕδωρ φορέοις Μεσσηΐδος ἢ Ὑπερείης
Il.6.458 πόλλʼ ἀεκαζομένη, κρατερὴ δʼ ἐπικείσετʼ ἀνάγκη·
Il.6.459 καί ποτέ τις εἴπῃσιν ἰδὼν κατὰ δάκρυ χέουσαν·
Il.6.460 Ἕκτορος ἥδε γυνὴ ὃς ἀριστεύεσκε μάχεσθαι
Il.6.461 Τρώων ἱπποδάμων ὅτε Ἴλιον ἀμφεμάχοντο.
Il.6.462 ὥς ποτέ τις ἐρέει· σοὶ δʼ αὖ νέον ἔσσεται ἄλγος
Il.6.463 χήτεϊ τοιοῦδʼ ἀνδρὸς ἀμύνειν δούλιον ἦμαρ.
Il.6.464 ἀλλά με τεθνηῶτα χυτὴ κατὰ γαῖα καλύπτοι
Il.6.465 πρίν γέ τι σῆς τε βοῆς σοῦ θʼ ἑλκηθμοῖο πυθέσθαι.
Il.6.466 ὣς εἰπὼν οὗ παιδὸς ὀρέξατο φαίδιμος Ἕκτωρ·
Il.6.467 ἂψ δʼ ὃ πάϊς πρὸς κόλπον ἐϋζώνοιο τιθήνης
Il.6.468 ἐκλίνθη ἰάχων πατρὸς φίλου ὄψιν ἀτυχθεὶς
Il.6.469 ταρβήσας χαλκόν τε ἰδὲ λόφον ἱππιοχαίτην,
Il.6.470 δεινὸν ἀπʼ ἀκροτάτης κόρυθος νεύοντα νοήσας.
Il.6.471 ἐκ δʼ ἐγέλασσε πατήρ τε φίλος καὶ πότνια μήτηρ·
Il.6.472 αὐτίκʼ ἀπὸ κρατὸς κόρυθʼ εἵλετο φαίδιμος Ἕκτωρ,
Il.6.473 καὶ τὴν μὲν κατέθηκεν ἐπὶ χθονὶ παμφανόωσαν·
Il.6.474 αὐτὰρ ὅ γʼ ὃν φίλον υἱὸν ἐπεὶ κύσε πῆλέ τε χερσὶν
Il.6.475 εἶπε δʼ ἐπευξάμενος Διί τʼ ἄλλοισίν τε θεοῖσι·
Il.6.476 Ζεῦ ἄλλοι τε θεοὶ δότε δὴ καὶ τόνδε γενέσθαι
Il.6.477 παῖδʼ ἐμὸν ὡς καὶ ἐγώ περ ἀριπρεπέα Τρώεσσιν,
Il.6.478 ὧδε βίην τʼ ἀγαθόν, καὶ Ἰλίου ἶφι ἀνάσσειν·
Il.6.479 καί ποτέ τις εἴποι πατρός γʼ ὅδε πολλὸν ἀμείνων
Il.6.480 ἐκ πολέμου ἀνιόντα· φέροι δʼ ἔναρα βροτόεντα
Il.6.481 κτείνας δήϊον ἄνδρα, χαρείη δὲ φρένα μήτηρ.
Il.6.482 ὣς εἰπὼν ἀλόχοιο φίλης ἐν χερσὶν ἔθηκε
Il.6.483 παῖδʼ ἑόν· ἣ δʼ ἄρα μιν κηώδεϊ δέξατο κόλπῳ
Il.6.484 δακρυόεν γελάσασα· πόσις δʼ ἐλέησε νοήσας,
Il.6.485 χειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζε·
Il.6.486 δαιμονίη μή μοί τι λίην ἀκαχίζεο θυμῷ·
Il.6.487 οὐ γάρ τίς μʼ ὑπὲρ αἶσαν ἀνὴρ Ἄϊδι προϊάψει·
Il.6.488 μοῖραν δʼ οὔ τινά φημι πεφυγμένον ἔμμεναι ἀνδρῶν,
Il.6.489 οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.
Il.6.490 ἀλλʼ εἰς οἶκον ἰοῦσα τὰ σʼ αὐτῆς ἔργα κόμιζε
Il.6.491 ἱστόν τʼ ἠλακάτην τε, καὶ ἀμφιπόλοισι κέλευε
Il.6.492 ἔργον ἐποίχεσθαι· πόλεμος δʼ ἄνδρεσσι μελήσει
Il.6.493 πᾶσι, μάλιστα δʼ ἐμοί, τοὶ Ἰλίῳ ἐγγεγάασιν.
Il.6.494 ὣς ἄρα φωνήσας κόρυθʼ εἵλετο φαίδιμος Ἕκτωρ
Il.6.495 ἵππουριν· ἄλοχος δὲ φίλη οἶκον δὲ βεβήκει
Il.6.496 ἐντροπαλιζομένη, θαλερὸν κατὰ δάκρυ χέουσα.
Il.6.497 αἶψα δʼ ἔπειθʼ ἵκανε δόμους εὖ ναιετάοντας
Il.6.498 Ἕκτορος ἀνδροφόνοιο, κιχήσατο δʼ ἔνδοθι πολλὰς
Il.6.499 ἀμφιπόλους, τῇσιν δὲ γόον πάσῃσιν ἐνῶρσεν.
Il.6.500 αἳ μὲν ἔτι ζωὸν γόον Ἕκτορα ᾧ ἐνὶ οἴκῳ·
Il.6.501 οὐ γάρ μιν ἔτʼ ἔφαντο ὑπότροπον ἐκ πολέμοιο
Il.6.502 ἵξεσθαι προφυγόντα μένος καὶ χεῖρας Ἀχαιῶν.
Il.6.503 οὐδὲ Πάρις δήθυνεν ἐν ὑψηλοῖσι δόμοισιν,
Il.6.504 ἀλλʼ ὅ γʼ, ἐπεὶ κατέδυ κλυτὰ τεύχεα ποικίλα χαλκῷ,
Il.6.505 σεύατʼ ἔπειτʼ ἀνὰ ἄστυ ποσὶ κραιπνοῖσι πεποιθώς.
Il.6.506 ὡς δʼ ὅτε τις στατὸς ἵππος ἀκοστήσας ἐπὶ φάτνῃ
Il.6.507 δεσμὸν ἀπορρήξας θείῃ πεδίοιο κροαίνων
Il.6.508 εἰωθὼς λούεσθαι ἐϋρρεῖος ποταμοῖο
Il.6.509 κυδιόων· ὑψοῦ δὲ κάρη ἔχει, ἀμφὶ δὲ χαῖται
Il.6.510 ὤμοις ἀΐσσονται· ὃ δʼ ἀγλαΐηφι πεποιθὼς
Il.6.511 ῥίμφά ἑ γοῦνα φέρει μετά τʼ ἤθεα καὶ νομὸν ἵππων·
Il.6.512 ὣς υἱὸς Πριάμοιο Πάρις κατὰ Περγάμου ἄκρης
Il.6.513 τεύχεσι παμφαίνων ὥς τʼ ἠλέκτωρ ἐβεβήκει
Il.6.514 καγχαλόων, ταχέες δὲ πόδες φέρον· αἶψα δʼ ἔπειτα
Il.6.515 Ἕκτορα δῖον ἔτετμεν ἀδελφεὸν εὖτʼ ἄρʼ ἔμελλε
Il.6.516 στρέψεσθʼ ἐκ χώρης ὅθι ᾗ ὀάριζε γυναικί.
Il.6.517 τὸν πρότερος προσέειπεν Ἀλέξανδρος θεοειδής·
Il.6.518 ἠθεῖʼ ἦ μάλα δή σε καὶ ἐσσύμενον κατερύκω
Il.6.519 δηθύνων, οὐδʼ ἦλθον ἐναίσιμον ὡς ἐκέλευες;
Il.6.520 τὸν δʼ ἀπαμειβόμενος προσέφη κορυθαίολος Ἕκτωρ·
Il.6.521 δαιμόνιʼ οὐκ ἄν τίς τοι ἀνὴρ ὃς ἐναίσιμος εἴη
Il.6.522 ἔργον ἀτιμήσειε μάχης, ἐπεὶ ἄλκιμός ἐσσι·
Il.6.523 ἀλλὰ ἑκὼν μεθιεῖς τε καὶ οὐκ ἐθέλεις· τὸ δʼ ἐμὸν κῆρ
Il.6.524 ἄχνυται ἐν θυμῷ, ὅθʼ ὑπὲρ σέθεν αἴσχεʼ ἀκούω
Il.6.525 πρὸς Τρώων, οἳ ἔχουσι πολὺν πόνον εἵνεκα σεῖο.
Il.6.526 ἀλλʼ ἴομεν· τὰ δʼ ὄπισθεν ἀρεσσόμεθʼ, αἴ κέ ποθι Ζεὺς
Il.6.527 δώῃ ἐπουρανίοισι θεοῖς αἰειγενέτῃσι
Il.6.528 κρητῆρα στήσασθαι ἐλεύθερον ἐν μεγάροισιν
Il.6.529 ἐκ Τροίης ἐλάσαντας ἐϋκνήμιδας Ἀχαιούς.
Il.7.1 ὣς εἰπὼν πυλέων ἐξέσσυτο φαίδιμος Ἕκτωρ,
Il.7.2 τῷ δʼ ἅμʼ Ἀλέξανδρος κίʼ ἀδελφεός· ἐν δʼ ἄρα θυμῷ
Il.7.3 ἀμφότεροι μέμασαν πολεμίζειν ἠδὲ μάχεσθαι.
Il.7.4 ὡς δὲ θεὸς ναύτῃσιν ἐελδομένοισιν ἔδωκεν
Il.7.5 οὖρον, ἐπεί κε κάμωσιν ἐϋξέστῃς ἐλάτῃσι
Il.7.6 πόντον ἐλαύνοντες, καμάτῳ δʼ ὑπὸ γυῖα λέλυνται,
Il.7.7 ὣς ἄρα τὼ Τρώεσσιν ἐελδομένοισι φανήτην.
Il.7.8 ἔνθʼ ἑλέτην ὃ μὲν υἱὸν Ἀρηϊθόοιο ἄνακτος
Il.7.9 Ἄρνῃ ναιετάοντα Μενέσθιον, ὃν κορυνήτης
Il.7.10 γείνατʼ Ἀρηΐθοος καὶ Φυλομέδουσα βοῶπις·
Il.7.11 Ἕκτωρ δʼ Ἠϊονῆα βάλʼ ἔγχεϊ ὀξυόεντι
Il.7.12 αὐχένʼ ὑπὸ στεφάνης εὐχάλκου, λύντο δὲ γυῖα.
Il.7.13 Γλαῦκος δʼ Ἱππολόχοιο πάϊς Λυκίων ἀγὸς ἀνδρῶν
Il.7.14 Ἰφίνοον βάλε δουρὶ κατὰ κρατερὴν ὑσμίνην
Il.7.15 Δεξιάδην ἵππων ἐπιάλμενον ὠκειάων
Il.7.16 ὦμον· ὃ δʼ ἐξ ἵππων χαμάδις πέσε, λύντο δὲ γυῖα.
Il.7.17 τοὺς δʼ ὡς οὖν ἐνόησε θεὰ γλαυκῶπις Ἀθήνη
Il.7.18 Ἀργείους ὀλέκοντας ἐνὶ κρατερῇ ὑσμίνῃ,
Il.7.19 βῆ ῥα κατʼ Οὐλύμποιο καρήνων ἀΐξασα
Il.7.20 Ἴλιον εἰς ἱερήν· τῇ δʼ ἀντίος ὄρνυτʼ Ἀπόλλων
Il.7.21 Περγάμου ἐκκατιδών, Τρώεσσι δὲ βούλετο νίκην·
Il.7.22 ἀλλήλοισι δὲ τώ γε συναντέσθην παρὰ φηγῷ.
Il.7.23 τὴν πρότερος προσέειπεν ἄναξ Διὸς υἱὸς Ἀπόλλων·
Il.7.24 τίπτε σὺ δʼ αὖ μεμαυῖα Διὸς θύγατερ μεγάλοιο
Il.7.25 ἦλθες ἀπʼ Οὐλύμποιο, μέγας δέ σε θυμὸς ἀνῆκεν;
Il.7.26 ἦ ἵνα δὴ Δαναοῖσι μάχης ἑτεραλκέα νίκην
Il.7.27 δῷς; ἐπεὶ οὔ τι Τρῶας ἀπολλυμένους ἐλεαίρεις.
Il.7.28 ἀλλʼ εἴ μοί τι πίθοιο τό κεν πολὺ κέρδιον εἴη·
Il.7.29 νῦν μὲν παύσωμεν πόλεμον καὶ δηϊοτῆτα
Il.7.30 σήμερον· ὕστερον αὖτε μαχήσοντʼ εἰς ὅ κε τέκμωρ
Il.7.31 Ἰλίου εὕρωσιν, ἐπεὶ ὣς φίλον ἔπλετο θυμῷ
Il.7.32 ὑμῖν ἀθανάτῃσι, διαπραθέειν τόδε ἄστυ.
Il.7.33 τὸν δʼ αὖτε προσέειπε θεὰ γλαυκῶπις Ἀθήνη·
Il.7.34 ὧδʼ ἔστω ἑκάεργε· τὰ γὰρ φρονέουσα καὶ αὐτὴ
Il.7.35 ἦλθον ἀπʼ Οὐλύμποιο μετὰ Τρῶας καὶ Ἀχαιούς.
Il.7.36 ἀλλʼ ἄγε πῶς μέμονας πόλεμον καταπαυσέμεν ἀνδρῶν;
Il.7.37 τὴν δʼ αὖτε προσέειπεν ἄναξ Διὸς υἱὸς Ἀπόλλων·
Il.7.38 Ἕκτορος ὄρσωμεν κρατερὸν μένος ἱπποδάμοιο,
Il.7.39 ἤν τινά που Δαναῶν προκαλέσσεται οἰόθεν οἶος
Il.7.40 ἀντίβιον μαχέσασθαι ἐν αἰνῇ δηϊοτῆτι,
Il.7.41 οἳ δέ κʼ ἀγασσάμενοι χαλκοκνήμιδες Ἀχαιοὶ
Il.7.42 οἶον ἐπόρσειαν πολεμίζειν Ἕκτορι δίῳ.
Il.7.43 ὣς ἔφατʼ, οὐδʼ ἀπίθησε θεὰ γλαυκῶπις Ἀθήνη.
Il.7.44 τῶν δʼ Ἕλενος Πριάμοιο φίλος παῖς σύνθετο θυμῷ
Il.7.45 βουλήν, ἥ ῥα θεοῖσιν ἐφήνδανε μητιόωσι·
Il.7.46 στῆ δὲ παρʼ Ἕκτορʼ ἰὼν καί μιν πρὸς μῦθον ἔειπεν·
Il.7.47 Ἕκτορ υἱὲ Πριάμοιο Διὶ μῆτιν ἀτάλαντε
Il.7.48 ἦ ῥά νύ μοί τι πίθοιο, κασίγνητος δέ τοί εἰμι·
Il.7.49 ἄλλους μὲν κάθισον Τρῶας καὶ πάντας Ἀχαιούς,
Il.7.50 αὐτὸς δὲ προκάλεσσαι Ἀχαιῶν ὅς τις ἄριστος
Il.7.51 ἀντίβιον μαχέσασθαι ἐν αἰνῇ δηϊοτῆτι·
Il.7.52 οὐ γάρ πώ τοι μοῖρα θανεῖν καὶ πότμον ἐπισπεῖν·
Il.7.53 ὣς γὰρ ἐγὼ ὄπʼ ἄκουσα θεῶν αἰειγενετάων.
Il.7.54 ὣς ἔφαθʼ, Ἕκτωρ δʼ αὖτε χάρη μέγα μῦθον ἀκούσας,
Il.7.55 καί ῥʼ ἐς μέσσον ἰὼν Τρώων ἀνέεργε φάλαγγας,
Il.7.56 μέσσου δουρὸς ἑλών· οἳ δʼ ἱδρύνθησαν ἅπαντες.
Il.7.57 κὰδ δʼ Ἀγαμέμνων εἷσεν ἐϋκνήμιδας Ἀχαιούς·
Il.7.58 κὰδ δʼ ἄρʼ Ἀθηναίη τε καὶ ἀργυρότοξος Ἀπόλλων
Il.7.59 ἑζέσθην ὄρνισιν ἐοικότες αἰγυπιοῖσι
Il.7.60 φηγῷ ἐφʼ ὑψηλῇ πατρὸς Διὸς αἰγιόχοιο
Il.7.61 ἀνδράσι τερπόμενοι· τῶν δὲ στίχες εἵατο πυκναὶ
Il.7.62 ἀσπίσι καὶ κορύθεσσι καὶ ἔγχεσι πεφρικυῖαι.
Il.7.63 οἵη δὲ Ζεφύροιο ἐχεύατο πόντον ἔπι φρὶξ
Il.7.64 ὀρνυμένοιο νέον, μελάνει δέ τε πόντος ὑπʼ αὐτῆς,
Il.7.65 τοῖαι ἄρα στίχες εἵατʼ Ἀχαιῶν τε Τρώων τε
Il.7.66 ἐν πεδίῳ· Ἕκτωρ δὲ μετʼ ἀμφοτέροισιν ἔειπε·
Il.7.67 κέκλυτέ μευ Τρῶες καὶ ἐϋκνήμιδες Ἀχαιοὶ
Il.7.68 ὄφρʼ εἴπω τά με θυμὸς ἐνὶ στήθεσσι κελεύει.
Il.7.69 ὅρκια μὲν Κρονίδης ὑψίζυγος οὐκ ἐτέλεσσεν,
Il.7.70 ἀλλὰ κακὰ φρονέων τεκμαίρεται ἀμφοτέροισιν
Il.7.71 εἰς ὅ κεν ἢ ὑμεῖς Τροίην εὔπυργον ἕλητε
Il.7.72 ἢ αὐτοὶ παρὰ νηυσὶ δαμείετε ποντοπόροισιν.
Il.7.73 ὑμῖν δʼ ἐν γὰρ ἔασιν ἀριστῆες Παναχαιῶν·
Il.7.74 τῶν νῦν ὅν τινα θυμὸς ἐμοὶ μαχέσασθαι ἀνώγει
Il.7.75 δεῦρʼ ἴτω ἐκ πάντων πρόμος ἔμμεναι Ἕκτορι δίῳ.
Il.7.76 ὧδε δὲ μυθέομαι, Ζεὺς δʼ ἄμμʼ ἐπιμάρτυρος ἔστω·
Il.7.77 εἰ μέν κεν ἐμὲ κεῖνος ἕλῃ ταναήκεϊ χαλκῷ,
Il.7.78 τεύχεα συλήσας φερέτω κοίλας ἐπὶ νῆας,
Il.7.79 σῶμα δὲ οἴκαδʼ ἐμὸν δόμεναι πάλιν, ὄφρα πυρός με
Il.7.80 Τρῶες καὶ Τρώων ἄλοχοι λελάχωσι θανόντα.
Il.7.81 εἰ δέ κʼ ἐγὼ τὸν ἕλω, δώῃ δέ μοι εὖχος Ἀπόλλων,
Il.7.82 τεύχεα σύλησας οἴσω προτὶ Ἴλιον ἱρήν,
Il.7.83 καὶ κρεμόω προτὶ νηὸν Ἀπόλλωνος ἑκάτοιο,
Il.7.84 τὸν δὲ νέκυν ἐπὶ νῆας ἐϋσσέλμους ἀποδώσω,
Il.7.85 ὄφρά ἑ ταρχύσωσι κάρη κομόωντες Ἀχαιοί,
Il.7.86 σῆμά τέ οἱ χεύωσιν ἐπὶ πλατεῖ Ἑλλησπόντῳ.
Il.7.87 καί ποτέ τις εἴπῃσι καὶ ὀψιγόνων ἀνθρώπων
Il.7.88 νηῒ πολυκλήϊδι πλέων ἐπὶ οἴνοπα πόντον·
Il.7.89 ἀνδρὸς μὲν τόδε σῆμα πάλαι κατατεθνηῶτος,
Il.7.90 ὅν ποτʼ ἀριστεύοντα κατέκτανε φαίδιμος Ἕκτωρ.
Il.7.91 ὥς ποτέ τις ἐρέει· τὸ δʼ ἐμὸν κλέος οὔ ποτʼ ὀλεῖται.
Il.7.92 ὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ·
Il.7.93 αἴδεσθεν μὲν ἀνήνασθαι, δεῖσαν δʼ ὑποδέχθαι·
Il.7.94 ὀψὲ δὲ δὴ Μενέλαος ἀνίστατο καὶ μετέειπε
Il.7.95 νείκει ὀνειδίζων, μέγα δὲ στεναχίζετο θυμῷ·
Il.7.96 ὤ μοι ἀπειλητῆρες Ἀχαιΐδες οὐκέτʼ Ἀχαιοί·
Il.7.97 ἦ μὲν δὴ λώβη τάδε γʼ ἔσσεται αἰνόθεν αἰνῶς
Il.7.98 εἰ μή τις Δαναῶν νῦν Ἕκτορος ἀντίος εἶσιν.
Il.7.99 ἀλλʼ ὑμεῖς μὲν πάντες ὕδωρ καὶ γαῖα γένοισθε
Il.7.100 ἥμενοι αὖθι ἕκαστοι ἀκήριοι ἀκλεὲς αὔτως·
Il.7.101 τῷδε δʼ ἐγὼν αὐτὸς θωρήξομαι· αὐτὰρ ὕπερθε
Il.7.102 νίκης πείρατʼ ἔχονται ἐν ἀθανάτοισι θεοῖσιν.
Il.7.103 ὣς ἄρα φωνήσας κατεδύσετο τεύχεα καλά.
Il.7.104 ἔνθά κέ τοι Μενέλαε φάνη βιότοιο τελευτὴ
Il.7.105 Ἕκτορος ἐν παλάμῃσιν, ἐπεὶ πολὺ φέρτερος ἦεν,
Il.7.106 εἰ μὴ ἀναΐξαντες ἕλον βασιλῆες Ἀχαιῶν,
Il.7.107 αὐτός τʼ Ἀτρεΐδης εὐρὺ κρείων Ἀγαμέμνων
Il.7.108 δεξιτερῆς ἕλε χειρὸς ἔπος τʼ ἔφατʼ ἔκ τʼ ὀνόμαζεν·
Il.7.109 ἀφραίνεις Μενέλαε διοτρεφές, οὐδέ τί σε χρὴ
Il.7.110 ταύτης ἀφροσύνης· ἀνὰ δὲ σχέο κηδόμενός περ,
Il.7.111 μηδʼ ἔθελʼ ἐξ ἔριδος σεῦ ἀμείνονι φωτὶ μάχεσθαι
Il.7.112 Ἕκτορι Πριαμίδῃ, τόν τε στυγέουσι καὶ ἄλλοι.
Il.7.113 καὶ δʼ Ἀχιλεὺς τούτῳ γε μάχῃ ἔνι κυδιανείρῃ
Il.7.114 ἔρριγʼ ἀντιβολῆσαι, ὅ περ σέο πολλὸν ἀμείνων.
Il.7.115 ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,
Il.7.116 τούτῳ δὲ πρόμον ἄλλον ἀναστήσουσιν Ἀχαιοί.
Il.7.117 εἴ περ ἀδειής τʼ ἐστὶ καὶ εἰ μόθου ἔστʼ ἀκόρητος,
Il.7.118 φημί μιν ἀσπασίως γόνυ κάμψειν, αἴ κε φύγῃσι
Il.7.119 δηΐου ἐκ πολέμοιο καὶ αἰνῆς δηϊοτῆτος.
Il.7.120 ὣς εἰπὼν παρέπεισεν ἀδελφειοῦ φρένας ἥρως
Il.7.121 αἴσιμα παρειπών, ὃ δʼ ἐπείθετο· τοῦ μὲν ἔπειτα
Il.7.122 γηθόσυνοι θεράποντες ἀπʼ ὤμων τεύχεʼ ἕλοντο·
Il.7.123 Νέστωρ δʼ Ἀργείοισιν ἀνίστατο καὶ μετέειπεν·
Il.7.124 ὢ πόποι ἦ μέγα πένθος Ἀχαιΐδα γαῖαν ἱκάνει.
Il.7.125 ἦ κε μέγʼ οἰμώξειε γέρων ἱππηλάτα Πηλεὺς
Il.7.126 ἐσθλὸς Μυρμιδόνων βουληφόρος ἠδʼ ἀγορητής,
Il.7.127 ὅς ποτέ μʼ εἰρόμενος μέγʼ ἐγήθεεν ᾧ ἐνὶ οἴκῳ
Il.7.128 πάντων Ἀργείων ἐρέων γενεήν τε τόκον τε.
Il.7.129 τοὺς νῦν εἰ πτώσσοντας ὑφʼ Ἕκτορι πάντας ἀκούσαι,
Il.7.130 πολλά κεν ἀθανάτοισι φίλας ἀνὰ χεῖρας ἀείραι
Il.7.131 θυμὸν ἀπὸ μελέων δῦναι δόμον Ἄϊδος εἴσω.
Il.7.132 αἲ γὰρ Ζεῦ τε πάτερ καὶ Ἀθηναίη καὶ Ἄπολλον
Il.7.133 ἡβῷμʼ ὡς ὅτʼ ἐπʼ ὠκυρόῳ Κελάδοντι μάχοντο
Il.7.134 ἀγρόμενοι Πύλιοί τε καὶ Ἀρκάδες ἐγχεσίμωροι
Il.7.135 Φειᾶς πὰρ τείχεσσιν Ἰαρδάνου ἀμφὶ ῥέεθρα.
Il.7.136 τοῖσι δʼ Ἐρευθαλίων πρόμος ἵστατο ἰσόθεος φὼς
Il.7.137 τεύχεʼ ἔχων ὤμοισιν Ἀρηϊθόοιο ἄνακτος
Il.7.138 δίου Ἀρηϊθόου, τὸν ἐπίκλησιν κορυνήτην
Il.7.139 ἄνδρες κίκλησκον καλλίζωνοί τε γυναῖκες
Il.7.140 οὕνεκʼ ἄρʼ οὐ τόξοισι μαχέσκετο δουρί τε μακρῷ,
Il.7.141 ἀλλὰ σιδηρείῃ κορύνῃ ῥήγνυσκε φάλαγγας.
Il.7.142 τὸν Λυκόοργος ἔπεφνε δόλῳ, οὔ τι κράτεΐ γε,
Il.7.143 στεινωπῷ ἐν ὁδῷ ὅθʼ ἄρʼ οὐ κορύνη οἱ ὄλεθρον
Il.7.144 χραῖσμε σιδηρείη· πρὶν γὰρ Λυκόοργος ὑποφθὰς
Il.7.145 δουρὶ μέσον περόνησεν, ὃ δʼ ὕπτιος οὔδει ἐρείσθη·
Il.7.146 τεύχεα δʼ ἐξενάριξε, τά οἱ πόρε χάλκεος Ἄρης.
Il.7.147 καὶ τὰ μὲν αὐτὸς ἔπειτα φόρει μετὰ μῶλον Ἄρηος·
Il.7.148 αὐτὰρ ἐπεὶ Λυκόοργος ἐνὶ μεγάροισιν ἐγήρα,
Il.7.149 δῶκε δʼ Ἐρευθαλίωνι φίλῳ θεράποντι φορῆναι·
Il.7.150 τοῦ ὅ γε τεύχεʼ ἔχων προκαλίζετο πάντας ἀρίστους.
Il.7.151 οἳ δὲ μάλʼ ἐτρόμεον καὶ ἐδείδισαν, οὐδέ τις ἔτλη·
Il.7.152 ἀλλʼ ἐμὲ θυμὸς ἀνῆκε πολυτλήμων πολεμίζειν
Il.7.153 θάρσεϊ ᾧ· γενεῇ δὲ νεώτατος ἔσκον ἁπάντων·
Il.7.154 καὶ μαχόμην οἱ ἐγώ, δῶκεν δέ μοι εὖχος Ἀθήνη.
Il.7.155 τὸν δὴ μήκιστον καὶ κάρτιστον κτάνον ἄνδρα·
Il.7.156 πολλὸς γάρ τις ἔκειτο παρήορος ἔνθα καὶ ἔνθα.
Il.7.157 εἴθʼ ὣς ἡβώοιμι, βίη δέ μοι ἔμπεδος εἴη·
Il.7.158 τώ κε τάχʼ ἀντήσειε μάχης κορυθαίολος Ἕκτωρ.
Il.7.159 ὑμέων δʼ οἵ περ ἔασιν ἀριστῆες Παναχαιῶν
Il.7.160 οὐδʼ οἳ προφρονέως μέμαθʼ Ἕκτορος ἀντίον ἐλθεῖν.
Il.7.161 ὣς νείκεσσʼ ὃ γέρων, οἳ δʼ ἐννέα πάντες ἀνέσταν.
Il.7.162 ὦρτο πολὺ πρῶτος μὲν ἄναξ ἀνδρῶν Ἀγαμέμνων,
Il.7.163 τῷ δʼ ἐπὶ Τυδεΐδης ὦρτο κρατερὸς Διομήδης,
Il.7.164 τοῖσι δʼ ἐπʼ Αἴαντες θοῦριν ἐπιειμένοι ἀλκήν,
Il.7.165 τοῖσι δʼ ἐπʼ Ἰδομενεὺς καὶ ὀπάων Ἰδομενῆος
Il.7.166 Μηριόνης ἀτάλαντος Ἐνυαλίῳ ἀνδρειφόντῃ,
Il.7.167 τοῖσι δʼ ἐπʼ Εὐρύπυλος Εὐαίμονος ἀγλαὸς υἱός,
Il.7.168 ἂν δὲ Θόας Ἀνδραιμονίδης καὶ δῖος Ὀδυσσεύς·
Il.7.169 πάντες ἄρʼ οἵ γʼ ἔθελον πολεμίζειν Ἕκτορι δίῳ.
Il.7.170 τοῖς δʼ αὖτις μετέειπε Γερήνιος ἱππότα Νέστωρ·
Il.7.171 κλήρῳ νῦν πεπάλασθε διαμπερὲς ὅς κε λάχῃσιν·
Il.7.172 οὗτος γὰρ δὴ ὀνήσει ἐϋκνήμιδας Ἀχαιούς,
Il.7.173 καὶ δʼ αὐτὸς ὃν θυμὸν ὀνήσεται αἴ κε φύγῃσι
Il.7.174 δηΐου ἐκ πολέμοιο καὶ αἰνῆς δηϊοτῆτος.
Il.7.175 ὣς ἔφαθʼ, οἳ δὲ κλῆρον ἐσημήναντο ἕκαστος,
Il.7.176 ἐν δʼ ἔβαλον κυνέῃ Ἀγαμέμνονος Ἀτρεΐδαο.
Il.7.177 λαοὶ δʼ ἠρήσαντο, θεοῖσι δὲ χεῖρας ἀνέσχον·
Il.7.178 ὧδε δέ τις εἴπεσκεν ἰδὼν εἰς οὐρανὸν εὐρύν·
Il.7.179 Ζεῦ πάτερ ἢ Αἴαντα λαχεῖν, ἢ Τυδέος υἱόν,
Il.7.180 ἢ αὐτὸν βασιλῆα πολυχρύσοιο Μυκήνης.
Il.7.181 ὣς ἄρʼ ἔφαν, πάλλεν δὲ Γερήνιος ἱππότα Νέστωρ,
Il.7.182 ἐκ δʼ ἔθορε κλῆρος κυνέης ὃν ἄρʼ ἤθελον αὐτοὶ
Il.7.183 Αἴαντος· κῆρυξ δὲ φέρων ἀνʼ ὅμιλον ἁπάντῃ
Il.7.184 δεῖξʼ ἐνδέξια πᾶσιν ἀριστήεσσιν Ἀχαιῶν.
Il.7.185 οἳ δʼ οὐ γιγνώσκοντες ἀπηνήναντο ἕκαστος.
Il.7.186 ἀλλʼ ὅτε δὴ τὸν ἵκανε φέρων ἀνʼ ὅμιλον ἁπάντῃ
Il.7.187 ὅς μιν ἐπιγράψας κυνέῃ βάλε φαίδιμος Αἴας,
Il.7.188 ἤτοι ὑπέσχεθε χεῖρʼ, ὃ δʼ ἄρʼ ἔμβαλεν ἄγχι παραστάς,
Il.7.189 γνῶ δὲ κλήρου σῆμα ἰδών, γήθησε δὲ θυμῷ.
Il.7.190 τὸν μὲν πὰρ πόδʼ ἑὸν χαμάδις βάλε φώνησέν τε·
Il.7.191 ὦ φίλοι ἤτοι κλῆρος ἐμός, χαίρω δὲ καὶ αὐτὸς
Il.7.192 θυμῷ, ἐπεὶ δοκέω νικησέμεν Ἕκτορα δῖον.
Il.7.193 ἀλλʼ ἄγετʼ ὄφρʼ ἂν ἐγὼ πολεμήϊα τεύχεα δύω,
Il.7.194 τόφρʼ ὑμεῖς εὔχεσθε Διὶ Κρονίωνι ἄνακτι
Il.7.195 σιγῇ ἐφʼ ὑμείων ἵνα μὴ Τρῶές γε πύθωνται,
Il.7.196 ἠὲ καὶ ἀμφαδίην, ἐπεὶ οὔ τινα δείδιμεν ἔμπης·
Il.7.197 οὐ γάρ τίς με βίῃ γε ἑκὼν ἀέκοντα δίηται
Il.7.198 οὐδέ τι ἰδρείῃ, ἐπεὶ οὐδʼ ἐμὲ νήϊδά γʼ οὕτως
Il.7.199 ἔλπομαι ἐν Σαλαμῖνι γενέσθαι τε τραφέμεν τε.
Il.7.200 ὣς ἔφαθʼ, οἳ δʼ εὔχοντο Διὶ Κρονίωνι ἄνακτι·
Il.7.201 ὧδε δέ τις εἴπεσκεν ἰδὼν εἰς οὐρανὸν εὐρύν·
Il.7.202 Ζεῦ πάτερ Ἴδηθεν μεδέων κύδιστε μέγιστε
Il.7.203 δὸς νίκην Αἴαντι καὶ ἀγλαὸν εὖχος ἀρέσθαι·
Il.7.204 εἰ δὲ καὶ Ἕκτορά περ φιλέεις καὶ κήδεαι αὐτοῦ,
Il.7.205 ἴσην ἀμφοτέροισι βίην καὶ κῦδος ὄπασσον.
Il.7.206 ὣς ἄρʼ ἔφαν, Αἴας δὲ κορύσσετο νώροπι χαλκῷ.
Il.7.207 αὐτὰρ ἐπεὶ δὴ πάντα περὶ χροῒ ἕσσατο τεύχεα,
Il.7.208 σεύατʼ ἔπειθʼ οἷός τε πελώριος ἔρχεται Ἄρης,
Il.7.209 ὅς τʼ εἶσιν πόλεμον δὲ μετʼ ἀνέρας οὕς τε Κρονίων
Il.7.210 θυμοβόρου ἔριδος μένεϊ ξυνέηκε μάχεσθαι.
Il.7.211 τοῖος ἄρʼ Αἴας ὦρτο πελώριος ἕρκος Ἀχαιῶν
Il.7.212 μειδιόων βλοσυροῖσι προσώπασι· νέρθε δὲ ποσσὶν
Il.7.213 ἤϊε μακρὰ βιβάς, κραδάων δολιχόσκιον ἔγχος.
Il.7.214 τὸν δὲ καὶ Ἀργεῖοι μὲν ἐγήθεον εἰσορόωντες,
Il.7.215 Τρῶας δὲ τρόμος αἰνὸς ὑπήλυθε γυῖα ἕκαστον,
Il.7.216 Ἕκτορί τʼ αὐτῷ θυμὸς ἐνὶ στήθεσσι πάτασσεν·
Il.7.217 ἀλλʼ οὔ πως ἔτι εἶχεν ὑποτρέσαι οὐδʼ ἀναδῦναι
Il.7.218 ἂψ λαῶν ἐς ὅμιλον, ἐπεὶ προκαλέσσατο χάρμῃ.
Il.7.219 Αἴας δʼ ἐγγύθεν ἦλθε φέρων σάκος ἠΰτε πύργον
Il.7.220 χάλκεον ἑπταβόειον, ὅ οἱ Τυχίος κάμε τεύχων
Il.7.221 σκυτοτόμων ὄχʼ ἄριστος Ὕλῃ ἔνι οἰκία ναίων,
Il.7.222 ὅς οἱ ἐποίησεν σάκος αἰόλον ἑπταβόειον
Il.7.223 ταύρων ζατρεφέων, ἐπὶ δʼ ὄγδοον ἤλασε χαλκόν.
Il.7.224 τὸ πρόσθε στέρνοιο φέρων Τελαμώνιος Αἴας
Il.7.225 στῆ ῥα μάλʼ Ἕκτορος ἐγγύς, ἀπειλήσας δὲ προσηύδα·
Il.7.226 Ἕκτορ νῦν μὲν δὴ σάφα εἴσεαι οἰόθεν οἶος
Il.7.227 οἷοι καὶ Δαναοῖσιν ἀριστῆες μετέασι
Il.7.228 καὶ μετʼ Ἀχιλλῆα ῥηξήνορα θυμολέοντα.
Il.7.229 ἀλλʼ ὃ μὲν ἐν νήεσσι κορωνίσι ποντοπόροισι
Il.7.230 κεῖτʼ ἀπομηνίσας Ἀγαμέμνονι ποιμένι λαῶν·
Il.7.231 ἡμεῖς δʼ εἰμὲν τοῖοι οἳ ἂν σέθεν ἀντιάσαιμεν
Il.7.232 καὶ πολέες· ἀλλʼ ἄρχε μάχης ἠδὲ πτολέμοιο.
Il.7.233 τὸν δʼ αὖτε προσέειπε μέγας κορυθαίολος Ἕκτωρ·
Il.7.234 Αἶαν διογενὲς Τελαμώνιε κοίρανε λαῶν
Il.7.235 μή τί μευ ἠΰτε παιδὸς ἀφαυροῦ πειρήτιζε
Il.7.236 ἠὲ γυναικός, ἣ οὐκ οἶδεν πολεμήϊα ἔργα.
Il.7.237 αὐτὰρ ἐγὼν εὖ οἶδα μάχας τʼ ἀνδροκτασίας τε·
Il.7.238 οἶδʼ ἐπὶ δεξιά, οἶδʼ ἐπʼ ἀριστερὰ νωμῆσαι βῶν
Il.7.239 ἀζαλέην, τό μοι ἔστι ταλαύρινον πολεμίζειν·
Il.7.240 οἶδα δʼ ἐπαΐξαι μόθον ἵππων ὠκειάων·
Il.7.241 οἶδα δʼ ἐνὶ σταδίῃ δηΐῳ μέλπεσθαι Ἄρηϊ.
Il.7.242 ἀλλʼ οὐ γάρ σʼ ἐθέλω βαλέειν τοιοῦτον ἐόντα
Il.7.243 λάθρῃ ὀπιπεύσας, ἀλλʼ ἀμφαδόν, αἴ κε τύχωμι.
Il.7.244 ἦ ῥα, καὶ ἀμπεπαλὼν προΐει δολιχόσκιον ἔγχος,
Il.7.245 καὶ βάλεν Αἴαντος δεινὸν σάκος ἑπταβόειον
Il.7.246 ἀκρότατον κατὰ χαλκόν, ὃς ὄγδοος ἦεν ἐπʼ αὐτῷ.
Il.7.247 ἓξ δὲ διὰ πτύχας ἦλθε δαΐζων χαλκὸς ἀτειρής,
Il.7.248 ἐν τῇ δʼ ἑβδομάτῃ ῥινῷ σχέτο· δεύτερος αὖτε
Il.7.249 Αἴας διογενὴς προΐει δολιχόσκιον ἔγχος,
Il.7.250 καὶ βάλε Πριαμίδαο κατʼ ἀσπίδα πάντοσʼ ἐΐσην.
Il.7.251 διὰ μὲν ἀσπίδος ἦλθε φαεινῆς ὄβριμον ἔγχος,
Il.7.252 καὶ διὰ θώρηκος πολυδαιδάλου ἠρήρειστο·
Il.7.253 ἀντικρὺ δὲ παραὶ λαπάρην διάμησε χιτῶνα
Il.7.254 ἔγχος· ὃ δʼ ἐκλίνθη καὶ ἀλεύατο κῆρα μέλαιναν.
Il.7.255 τὼ δʼ ἐκσπασσαμένω δολίχʼ ἔγχεα χερσὶν ἅμʼ ἄμφω
Il.7.256 σύν ῥʼ ἔπεσον λείουσιν ἐοικότες ὠμοφάγοισιν
Il.7.257 ἢ συσὶ κάπροισιν, τῶν τε σθένος οὐκ ἀλαπαδνόν.
Il.7.258 Πριαμίδης μὲν ἔπειτα μέσον σάκος οὔτασε δουρί,
Il.7.259 οὐδʼ ἔρρηξεν χαλκός, ἀνεγνάμφθη δέ οἱ αἰχμή.
Il.7.260 Αἴας δʼ ἀσπίδα νύξεν ἐπάλμενος· ἣ δὲ διαπρὸ
Il.7.261 ἤλυθεν ἐγχείη, στυφέλιξε δέ μιν μεμαῶτα,
Il.7.262 τμήδην δʼ αὐχένʼ ἐπῆλθε, μέλαν δʼ ἀνεκήκιεν αἷμα,
Il.7.263 ἀλλʼ οὐδʼ ὧς ἀπέληγε μάχης κορυθαίολος Ἕκτωρ,
Il.7.264 ἀλλʼ ἀναχασσάμενος λίθον εἵλετο χειρὶ παχείῃ
Il.7.265 κείμενον ἐν πεδίῳ μέλανα τρηχύν τε μέγαν τε·
Il.7.266 τῷ βάλεν Αἴαντος δεινὸν σάκος ἑπταβόειον
Il.7.267 μέσσον ἐπομφάλιον· περιήχησεν δʼ ἄρα χαλκός.
Il.7.268 δεύτερος αὖτʼ Αἴας πολὺ μείζονα λᾶαν ἀείρας
Il.7.269 ἧκʼ ἐπιδινήσας, ἐπέρεισε δὲ ἶνʼ ἀπέλεθρον,
Il.7.270 εἴσω δʼ ἀσπίδʼ ἔαξε βαλὼν μυλοειδέϊ πέτρῳ,
Il.7.271 βλάψε δέ οἱ φίλα γούναθʼ· ὃ δʼ ὕπτιος ἐξετανύσθη
Il.7.272 ἀσπίδι ἐγχριμφθείς· τὸν δʼ αἶψʼ ὤρθωσεν Ἀπόλλων.
Il.7.273 καί νύ κε δὴ ξιφέεσσʼ αὐτοσχεδὸν οὐτάζοντο,
Il.7.274 εἰ μὴ κήρυκες Διὸς ἄγγελοι ἠδὲ καὶ ἀνδρῶν
Il.7.275 ἦλθον, ὃ μὲν Τρώων, ὃ δʼ Ἀχαιῶν χαλκοχιτώνων,
Il.7.276 Ταλθύβιός τε καὶ Ἰδαῖος πεπνυμένω ἄμφω·
Il.7.277 μέσσῳ δʼ ἀμφοτέρων σκῆπτρα σχέθον, εἶπέ τε μῦθον
Il.7.278 κῆρυξ Ἰδαῖος πεπνυμένα μήδεα εἰδώς·
Il.7.279 μηκέτι παῖδε φίλω πολεμίζετε μηδὲ μάχεσθον·
Il.7.280 ἀμφοτέρω γὰρ σφῶϊ φιλεῖ νεφεληγερέτα Ζεύς,
Il.7.281 ἄμφω δʼ αἰχμητά· τό γε δὴ καὶ ἴδμεν ἅπαντες.
Il.7.282 νὺξ δʼ ἤδη τελέθει· ἀγαθὸν καὶ νυκτὶ πιθέσθαι.
Il.7.283 τὸν δʼ ἀπαμειβόμενος προσέφη Τελαμώνιος Αἴας·
Il.7.284 Ἰδαῖʼ Ἕκτορα ταῦτα κελεύετε μυθήσασθαι·
Il.7.285 αὐτὸς γὰρ χάρμῃ προκαλέσσατο πάντας ἀρίστους.
Il.7.286 ἀρχέτω· αὐτὰρ ἐγὼ μάλα πείσομαι ᾗ περ ἂν οὗτος.
Il.7.287 τὸν δʼ αὖτε προσέειπε μέγας κορυθαίολος Ἕκτωρ·
Il.7.288 Αἶαν ἐπεί τοι δῶκε θεὸς μέγεθός τε βίην τε
Il.7.289 καὶ πινυτήν, περὶ δʼ ἔγχει Ἀχαιῶν φέρτατός ἐσσι,
Il.7.290 νῦν μὲν παυσώμεσθα μάχης καὶ δηϊοτῆτος
Il.7.291 σήμερον· ὕστερον αὖτε μαχησόμεθʼ εἰς ὅ κε δαίμων
Il.7.292 ἄμμε διακρίνῃ, δώῃ δʼ ἑτέροισί γε νίκην.
Il.7.293 νὺξ δʼ ἤδη τελέθει· ἀγαθὸν καὶ νυκτὶ πιθέσθαι,
Il.7.294 ὡς σύ τʼ ἐϋφρήνῃς πάντας παρὰ νηυσὶν Ἀχαιούς,
Il.7.295 σούς τε μάλιστα ἔτας καὶ ἑταίρους, οἵ τοι ἔασιν·
Il.7.296 αὐτὰρ ἐγὼ κατὰ ἄστυ μέγα Πριάμοιο ἄνακτος
Il.7.297 Τρῶας ἐϋφρανέω καὶ Τρῳάδας ἑλκεσιπέπλους,
Il.7.298 αἵ τέ μοι εὐχόμεναι θεῖον δύσονται ἀγῶνα.
Il.7.299 δῶρα δʼ ἄγʼ ἀλλήλοισι περικλυτὰ δώομεν ἄμφω,
Il.7.300 ὄφρά τις ὧδʼ εἴπῃσιν Ἀχαιῶν τε Τρώων τε·
Il.7.301 ἠμὲν ἐμαρνάσθην ἔριδος πέρι θυμοβόροιο,
Il.7.302 ἠδʼ αὖτʼ ἐν φιλότητι διέτμαγεν ἀρθμήσαντε.
Il.7.303 ὣς ἄρα φωνήσας δῶκε ξίφος ἀργυρόηλον
Il.7.304 σὺν κολεῷ τε φέρων καὶ ἐϋτμήτῳ τελαμῶνι·
Il.7.305 Αἴας δὲ ζωστῆρα δίδου φοίνικι φαεινόν.
Il.7.306 τὼ δὲ διακρινθέντε ὃ μὲν μετὰ λαὸν Ἀχαιῶν
Il.7.307 ἤϊʼ, ὃ δʼ ἐς Τρώων ὅμαδον κίε· τοὶ δὲ χάρησαν,
Il.7.308 ὡς εἶδον ζωόν τε καὶ ἀρτεμέα προσιόντα,
Il.7.309 Αἴαντος προφυγόντα μένος καὶ χεῖρας ἀάπτους·
Il.7.310 καί ῥʼ ἦγον προτὶ ἄστυ ἀελπτέοντες σόον εἶναι.
Il.7.311 Αἴαντʼ αὖθʼ ἑτέρωθεν ἐϋκνήμιδες Ἀχαιοὶ
Il.7.312 εἰς Ἀγαμέμνονα δῖον ἄγον κεχαρηότα νίκῃ.
Il.7.313 οἳ δʼ ὅτε δὴ κλισίῃσιν ἐν Ἀτρεΐδαο γένοντο,
Il.7.314 τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων
Il.7.315 ἄρσενα πενταέτηρον ὑπερμενέϊ Κρονίωνι.
Il.7.316 τὸν δέρον ἀμφί θʼ ἕπον, καί μιν διέχευαν ἅπαντα,
Il.7.317 μίστυλλόν τʼ ἄρʼ ἐπισταμένως πεῖράν τʼ ὀβελοῖσιν,
Il.7.318 ὄπτησάν τε περιφραδέως, ἐρύσαντό τε πάντα.
Il.7.319 αὐτὰρ ἐπεὶ παύσαντο πόνου τετύκοντό τε δαῖτα,
Il.7.320 δαίνυντʼ, οὐδέ τι θυμὸς ἐδεύετο δαιτὸς ἐΐσης·
Il.7.321 νώτοισιν δʼ Αἴαντα διηνεκέεσσι γέραιρεν
Il.7.322 ἥρως Ἀτρεΐδης εὐρὺ κρείων Ἀγαμέμνων.
Il.7.323 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Il.7.324 τοῖς ὁ γέρων πάμπρωτος ὑφαίνειν ἤρχετο μῆτιν
Il.7.325 Νέστωρ, οὗ καὶ πρόσθεν ἀρίστη φαίνετο βουλή·
Il.7.326 ὅ σφιν ἐϋφρονέων ἀγορήσατο καὶ μετέειπεν·
Il.7.327 Ἀτρεΐδη τε καὶ ἄλλοι ἀριστῆες Παναχαιῶν,
Il.7.328 πολλοὶ γὰρ τεθνᾶσι κάρη κομόωντες Ἀχαιοί,
Il.7.329 τῶν νῦν αἷμα κελαινὸν ἐΰρροον ἀμφὶ Σκάμανδρον
Il.7.330 ἐσκέδασʼ ὀξὺς Ἄρης, ψυχαὶ δʼ Ἄϊδος δὲ κατῆλθον·
Il.7.331 τώ σε χρὴ πόλεμον μὲν ἅμʼ ἠοῖ παῦσαι Ἀχαιῶν,
Il.7.332 αὐτοὶ δʼ ἀγρόμενοι κυκλήσομεν ἐνθάδε νεκροὺς
Il.7.333 βουσὶ καὶ ἡμιόνοισιν· ἀτὰρ κατακήομεν αὐτοὺς
Il.7.334 τυτθὸν ἀπὸ πρὸ νεῶν, ὥς κʼ ὀστέα παισὶν ἕκαστος
Il.7.335 οἴκαδʼ ἄγῃ ὅτʼ ἂν αὖτε νεώμεθα πατρίδα γαῖαν.
Il.7.336 τύμβον δʼ ἀμφὶ πυρὴν ἕνα χεύομεν ἐξαγαγόντες
Il.7.337 ἄκριτον ἐκ πεδίου· ποτὶ δʼ αὐτὸν δείμομεν ὦκα
Il.7.338 πύργους ὑψηλοὺς εἶλαρ νηῶν τε καὶ αὐτῶν.
Il.7.339 ἐν δʼ αὐτοῖσι πύλας ποιήσομεν εὖ ἀραρυίας,
Il.7.340 ὄφρα διʼ αὐτάων ἱππηλασίη ὁδὸς εἴη·
Il.7.341 ἔκτοσθεν δὲ βαθεῖαν ὀρύξομεν ἐγγύθι τάφρον,
Il.7.342 ἥ χʼ ἵππον καὶ λαὸν ἐρυκάκοι ἀμφὶς ἐοῦσα,
Il.7.343 μή ποτʼ ἐπιβρίσῃ πόλεμος Τρώων ἀγερώχων.
Il.7.344 ὣς ἔφαθʼ, οἳ δʼ ἄρα πάντες ἐπῄνησαν βασιλῆες.
Il.7.345 Τρώων αὖτʼ ἀγορὴ γένετʼ Ἰλίου ἐν πόλει ἄκρῃ
Il.7.346 δεινὴ τετρηχυῖα, παρὰ Πριάμοιο θύρῃσι·
Il.7.347 τοῖσιν δʼ Ἀντήνωρ πεπνυμένος ἦρχʼ ἀγορεύειν·
Il.7.348 κέκλυτέ μευ Τρῶες καὶ Δάρδανοι ἠδʼ ἐπίκουροι,
Il.7.349 ὄφρʼ εἴπω τά με θυμὸς ἐνὶ στήθεσσι κελεύει.
Il.7.350 δεῦτʼ ἄγετʼ Ἀργείην Ἑλένην καὶ κτήμαθʼ ἅμʼ αὐτῇ
Il.7.351 δώομεν Ἀτρεΐδῃσιν ἄγειν· νῦν δʼ ὅρκια πιστὰ
Il.7.352 ψευσάμενοι μαχόμεσθα· τὼ οὔ νύ τι κέρδιον ἡμῖν
Il.7.353 ἔλπομαι ἐκτελέεσθαι, ἵνα μὴ ῥέξομεν ὧδε.
Il.7.354 ἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη
Il.7.355 δῖος Ἀλέξανδρος Ἑλένης πόσις ἠϋκόμοιο,
Il.7.356 ὅς μιν ἀμειβόμενος ἔπεα πτερόεντα προσηύδα·
Il.7.357 Ἀντῆνορ σὺ μὲν οὐκέτʼ ἐμοὶ φίλα ταῦτʼ ἀγορεύεις·
Il.7.358 οἶσθα καὶ ἄλλον μῦθον ἀμείνονα τοῦδε νοῆσαι.
Il.7.359 εἰ δʼ ἐτεὸν δὴ τοῦτον ἀπὸ σπουδῆς ἀγορεύεις,
Il.7.360 ἐξ ἄρα δή τοι ἔπειτα θεοὶ φρένας ὤλεσαν αὐτοί.
Il.7.361 αὐτὰρ ἐγὼ Τρώεσσι μεθʼ ἱπποδάμοις ἀγορεύσω·
Il.7.362 ἀντικρὺ δʼ ἀπόφημι γυναῖκα μὲν οὐκ ἀποδώσω·
Il.7.363 κτήματα δʼ ὅσσʼ ἀγόμην ἐξ Ἄργεος ἡμέτερον δῶ
Il.7.364 πάντʼ ἐθέλω δόμεναι καὶ οἴκοθεν ἄλλʼ ἐπιθεῖναι.
Il.7.365 ἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη
Il.7.366 Δαρδανίδης Πρίαμος, θεόφιν μήστωρ ἀτάλαντος,
Il.7.367 ὅ σφιν ἐϋφρονέων ἀγορήσατο καὶ μετέειπε·
Il.7.368 κέκλυτέ μευ Τρῶες καὶ Δάρδανοι ἠδʼ ἐπίκουροι,
Il.7.369 ὄφρʼ εἴπω τά με θυμὸς ἐνὶ στήθεσσι κελεύει.
Il.7.370 νῦν μὲν δόρπον ἕλεσθε κατὰ πτόλιν ὡς τὸ πάρος περ,
Il.7.371 καὶ φυλακῆς μνήσασθε καὶ ἐγρήγορθε ἕκαστος·
Il.7.372 ἠῶθεν δʼ Ἰδαῖος ἴτω κοίλας ἐπὶ νῆας
Il.7.373 εἰπέμεν Ἀτρεΐδῃς Ἀγαμέμνονι καὶ Μενελάῳ
Il.7.374 μῦθον Ἀλεξάνδροιο, τοῦ εἵνεκα νεῖκος ὄρωρε·
Il.7.375 καὶ δὲ τόδʼ εἰπέμεναι πυκινὸν ἔπος, αἴ κʼ ἐθέλωσι
Il.7.376 παύσασθαι πολέμοιο δυσηχέος, εἰς ὅ κε νεκροὺς
Il.7.377 κήομεν· ὕστερον αὖτε μαχησόμεθʼ εἰς ὅ κε δαίμων
Il.7.378 ἄμμε διακρίνῃ, δώῃ δʼ ἑτέροισί γε νίκην.
Il.7.379 ὣς ἔφαθʼ, οἳ δʼ ἄρα τοῦ μάλα μὲν κλύον ἠδʼ ἐπίθοντο·
Il.7.380 δόρπον ἔπειθʼ εἵλοντο κατὰ στρατὸν ἐν τελέεσσιν·
Il.7.381 ἠῶθεν δʼ Ἰδαῖος ἔβη κοίλας ἐπὶ νῆας·
Il.7.382 τοὺς δʼ εὗρʼ εἰν ἀγορῇ Δαναοὺς θεράποντας Ἄρηος
Il.7.383 νηῒ πάρα πρύμνῃ Ἀγαμέμνονος· αὐτὰρ ὃ τοῖσι
Il.7.384 στὰς ἐν μέσσοισιν μετεφώνεεν ἠπύτα κῆρυξ·
Il.7.385 Ἀτρεΐδη τε καὶ ἄλλοι ἀριστῆες Παναχαιῶν
Il.7.386 ἠνώγει Πρίαμός τε καὶ ἄλλοι Τρῶες ἀγαυοὶ
Il.7.387 εἰπεῖν, αἴ κέ περ ὔμμι φίλον καὶ ἡδὺ γένοιτο,
Il.7.388 μῦθον Ἀλεξάνδροιο, τοῦ εἵνεκα νεῖκος ὄρωρε·
Il.7.389 κτήματα μὲν ὅσʼ Ἀλέξανδρος κοίλῃς ἐνὶ νηυσὶν
Il.7.390 ἠγάγετο Τροίηνδʼ· ὡς πρὶν ὤφελλʼ ἀπολέσθαι·
Il.7.391 πάντʼ ἐθέλει δόμεναι καὶ οἴκοθεν ἄλλʼ ἐπιθεῖναι·
Il.7.392 κουριδίην δʼ ἄλοχον Μενελάου κυδαλίμοιο
Il.7.393 οὔ φησιν δώσειν· ἦ μὴν Τρῶές γε κέλονται.
Il.7.394 καὶ δὲ τόδʼ ἠνώγεον εἰπεῖν ἔπος αἴ κʼ ἐθέλητε
Il.7.395 παύσασθαι πολέμοιο δυσηχέος εἰς ὅ κε νεκροὺς
Il.7.396 κήομεν· ὕστερον αὖτε μαχησόμεθʼ εἰς ὅ κε δαίμων
Il.7.397 ἄμμε διακρίνῃ, δώῃ δʼ ἑτέροισί γε νίκην.
Il.7.398 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ·
Il.7.399 ὀψὲ δὲ δὴ μετέειπε βοὴν ἀγαθὸς Διομήδης·
Il.7.400 μήτʼ ἄρ τις νῦν κτήματʼ Ἀλεξάνδροιο δεχέσθω
Il.7.401 μήθʼ Ἑλένην· γνωτὸν δὲ καὶ ὃς μάλα νήπιός ἐστιν
Il.7.402 ὡς ἤδη Τρώεσσιν ὀλέθρου πείρατʼ ἐφῆπται.
Il.7.403 ὣς ἔφαθʼ, οἳ δʼ ἄρα πάντες ἐπίαχον υἷες Ἀχαιῶν
Il.7.404 μῦθον ἀγασσάμενοι Διομήδεος ἱπποδάμοιο·
Il.7.405 καὶ τότʼ ἄρʼ Ἰδαῖον προσέφη κρείων Ἀγαμέμνων·
Il.7.406 Ἰδαῖʼ ἤτοι μῦθον Ἀχαιῶν αὐτὸς ἀκούεις
Il.7.407 ὥς τοι ὑποκρίνονται· ἐμοὶ δʼ ἐπιανδάνει οὕτως
Il.7.408 ἀμφὶ δὲ νεκροῖσιν κατακαιέμεν οὔ τι μεγαίρω·
Il.7.409 οὐ γάρ τις φειδὼ νεκύων κατατεθνηώτων
Il.7.410 γίγνετʼ ἐπεί κε θάνωσι πυρὸς μειλισσέμεν ὦκα.
Il.7.411 ὅρκια δὲ Ζεὺς ἴστω ἐρίγδουπος πόσις Ἥρης.
Il.7.412 ὣς εἰπὼν τὸ σκῆπτρον ἀνέσχεθε πᾶσι θεοῖσιν,
Il.7.413 ἄψορρον δʼ Ἰδαῖος ἔβη προτὶ Ἴλιον ἱρήν.
Il.7.414 οἳ δʼ ἕατʼ εἰν ἀγορῇ Τρῶες καὶ Δαρδανίωνες
Il.7.415 πάντες ὁμηγερέες, ποτιδέγμενοι ὁππότʼ ἄρʼ ἔλθοι
Il.7.416 Ἰδαῖος· ὃ δʼ ἄρʼ ἦλθε καὶ ἀγγελίην ἀπέειπε
Il.7.417 στὰς ἐν μέσσοισιν· τοὶ δʼ ὁπλίζοντο μάλʼ ὦκα,
Il.7.418 ἀμφότερον νέκυάς τʼ ἀγέμεν ἕτεροι δὲ μεθʼ ὕλην·
Il.7.419 Ἀργεῖοι δʼ ἑτέρωθεν ἐϋσσέλμων ἀπὸ νηῶν
Il.7.420 ὀτρύνοντο νέκυς τʼ ἀγέμεν, ἕτεροι δὲ μεθʼ ὕλην.
Il.7.421 Ἠέλιος μὲν ἔπειτα νέον προσέβαλλεν ἀρούρας
Il.7.422 ἐξ ἀκαλαρρείταο βαθυρρόου Ὠκεανοῖο
Il.7.423 οὐρανὸν εἰσανιών· οἳ δʼ ἤντεον ἀλλήλοισιν.
Il.7.424 ἔνθα διαγνῶναι χαλεπῶς ἦν ἄνδρα ἕκαστον·
Il.7.425 ἀλλʼ ὕδατι νίζοντες ἄπο βρότον αἱματόεντα
Il.7.426 δάκρυα θερμὰ χέοντες ἀμαξάων ἐπάειραν.
Il.7.427 οὐδʼ εἴα κλαίειν Πρίαμος μέγας· οἳ δὲ σιωπῇ
Il.7.428 νεκροὺς πυρκαϊῆς ἐπινήνεον ἀχνύμενοι κῆρ,
Il.7.429 ἐν δὲ πυρὶ πρήσαντες ἔβαν προτὶ Ἴλιον ἱρήν.
Il.7.430 ὣς δʼ αὔτως ἑτέρωθεν ἐϋκνήμιδες Ἀχαιοὶ
Il.7.431 νεκροὺς πυρκαϊῆς ἐπινήνεον ἀχνύμενοι κῆρ,
Il.7.432 ἐν δὲ πυρὶ πρήσαντες ἔβαν κοίλας ἐπὶ νῆας.
Il.7.433 ἦμος δʼ οὔτʼ ἄρ πω ἠώς, ἔτι δʼ ἀμφιλύκη νύξ,
Il.7.434 τῆμος ἄρʼ ἀμφὶ πυρὴν κριτὸς ἔγρετο λαὸς Ἀχαιῶν,
Il.7.435 τύμβον δʼ ἀμφʼ αὐτὴν ἕνα ποίεον ἐξαγαγόντες
Il.7.436 ἄκριτον ἐκ πεδίου, ποτὶ δʼ αὐτὸν τεῖχος ἔδειμαν
Il.7.437 πύργους θʼ ὑψηλούς, εἶλαρ νηῶν τε καὶ αὐτῶν.
Il.7.438 ἐν δʼ αὐτοῖσι πύλας ἐνεποίεον εὖ ἀραρυίας,
Il.7.439 ὄφρα διʼ αὐτάων ἱππηλασίη ὁδὸς εἴη·
Il.7.440 ἔκτοσθεν δὲ βαθεῖαν ἐπʼ αὐτῷ τάφρον ὄρυξαν
Il.7.441 εὐρεῖαν μεγάλην, ἐν δὲ σκόλοπας κατέπηξαν.
Il.7.442 ὣς οἳ μὲν πονέοντο κάρη κομόωντες Ἀχαιοί·
Il.7.443 οἳ δὲ θεοὶ πὰρ Ζηνὶ καθήμενοι ἀστεροπητῇ
Il.7.444 θηεῦντο μέγα ἔργον Ἀχαιῶν χαλκοχιτώνων.
Il.7.445 τοῖσι δὲ μύθων ἦρχε Ποσειδάων ἐνοσίχθων·
Il.7.446 Ζεῦ πάτερ, ἦ ῥά τίς ἐστι βροτῶν ἐπʼ ἀπείρονα γαῖαν
Il.7.447 ὅς τις ἔτʼ ἀθανάτοισι νόον καὶ μῆτιν ἐνίψει;
Il.7.448 οὐχ ὁράᾳς ὅτι δʼ αὖτε κάρη κομόωντες Ἀχαιοὶ
Il.7.449 τεῖχος ἐτειχίσσαντο νεῶν ὕπερ, ἀμφὶ δὲ τάφρον
Il.7.450 ἤλασαν, οὐδὲ θεοῖσι δόσαν κλειτὰς ἑκατόμβας;
Il.7.451 τοῦ δʼ ἤτοι κλέος ἔσται ὅσον τʼ ἐπικίδναται ἠώς·
Il.7.452 τοῦ δʼ ἐπιλήσονται τὸ ἐγὼ καὶ Φοῖβος Ἀπόλλων
Il.7.453 ἥρῳ Λαομέδοντι πολίσσαμεν ἀθλήσαντε.
Il.7.454 τὸν δὲ μέγʼ ὀχθήσας προσέφη νεφεληγερέτα Ζεύς·
Il.7.455 ὢ πόποι ἐννοσίγαιʼ εὐρυσθενές, οἷον ἔειπες.
Il.7.456 ἄλλός κέν τις τοῦτο θεῶν δείσειε νόημα,
Il.7.457 ὃς σέο πολλὸν ἀφαυρότερος χεῖράς τε μένος τε·
Il.7.458 σὸν δʼ ἤτοι κλέος ἔσται ὅσον τʼ ἐπικίδναται ἠώς.
Il.7.459 ἄγρει μὰν ὅτʼ ἂν αὖτε κάρη κομόωντες Ἀχαιοὶ
Il.7.460 οἴχωνται σὺν νηυσὶ φίλην ἐς πατρίδα γαῖαν
Il.7.461 τεῖχος ἀναρρήξας τὸ μὲν εἰς ἅλα πᾶν καταχεῦαι,
Il.7.462 αὖτις δʼ ἠϊόνα μεγάλην ψαμάθοισι καλύψαι,
Il.7.463 ὥς κέν τοι μέγα τεῖχος ἀμαλδύνηται Ἀχαιῶν.
Il.7.464 ὣς οἳ μὲν τοιαῦτα πρὸς ἀλλήλους ἀγόρευον,
Il.7.465 δύσετο δʼ ἠέλιος, τετέλεστο δὲ ἔργον Ἀχαιῶν,
Il.7.466 βουφόνεον δὲ κατὰ κλισίας καὶ δόρπον ἕλοντο.
Il.7.467 νῆες δʼ ἐκ Λήμνοιο παρέσταν οἶνον ἄγουσαι
Il.7.468 πολλαί, τὰς προέηκεν Ἰησονίδης Εὔνηος,
Il.7.469 τόν ῥʼ ἔτεχʼ Ὑψιπύλη ὑπʼ Ἰήσονι ποιμένι λαῶν.
Il.7.470 χωρὶς δʼ Ἀτρεΐδῃς Ἀγαμέμνονι καὶ Μενελάῳ
Il.7.471 δῶκεν Ἰησονίδης ἀγέμεν μέθυ χίλια μέτρα.
Il.7.472 ἔνθεν οἰνίζοντο κάρη κομόωντες Ἀχαιοί,
Il.7.473 ἄλλοι μὲν χαλκῷ, ἄλλοι δʼ αἴθωνι σιδήρῳ,
Il.7.474 ἄλλοι δὲ ῥινοῖς, ἄλλοι δʼ αὐτῇσι βόεσσιν,
Il.7.475 ἄλλοι δʼ ἀνδραπόδεσσι· τίθεντο δὲ δαῖτα θάλειαν.
Il.7.476 παννύχιοι μὲν ἔπειτα κάρη κομόωντες Ἀχαιοὶ
Il.7.477 δαίνυντο, Τρῶες δὲ κατὰ πτόλιν ἠδʼ ἐπίκουροι·
Il.7.478 παννύχιος δέ σφιν κακὰ μήδετο μητίετα Ζεὺς
Il.7.479 σμερδαλέα κτυπέων· τοὺς δὲ χλωρὸν δέος ᾕρει·
Il.7.480 οἶνον δʼ ἐκ δεπάων χαμάδις χέον, οὐδέ τις ἔτλη
Il.7.481 πρὶν πιέειν πρὶν λεῖψαι ὑπερμενέϊ Κρονίωνι.
Il.7.482 κοιμήσαντʼ ἄρʼ ἔπειτα καὶ ὕπνου δῶρον ἕλοντο.
Il.8.1 Ἠὼς μὲν κροκόπεπλος ἐκίδνατο πᾶσαν ἐπʼ αἶαν,
Il.8.2 Ζεὺς δὲ θεῶν ἀγορὴν ποιήσατο τερπικέραυνος
Il.8.3 ἀκροτάτῃ κορυφῇ πολυδειράδος Οὐλύμποιο·
Il.8.4 αὐτὸς δέ σφʼ ἀγόρευε, θεοὶ δʼ ὑπὸ πάντες ἄκουον·
Il.8.5 κέκλυτέ μευ πάντές τε θεοὶ πᾶσαί τε θέαιναι,
Il.8.6 ὄφρʼ εἴπω τά με θυμὸς ἐνὶ στήθεσσι κελεύει.
Il.8.7 μήτέ τις οὖν θήλεια θεὸς τό γε μήτέ τις ἄρσην
Il.8.8 πειράτω διακέρσαι ἐμὸν ἔπος, ἀλλʼ ἅμα πάντες
Il.8.9 αἰνεῖτʼ, ὄφρα τάχιστα τελευτήσω τάδε ἔργα.
Il.8.10 ὃν δʼ ἂν ἐγὼν ἀπάνευθε θεῶν ἐθέλοντα νοήσω
Il.8.11 ἐλθόντʼ ἢ Τρώεσσιν ἀρηγέμεν ἢ Δαναοῖσι
Il.8.12 πληγεὶς οὐ κατὰ κόσμον ἐλεύσεται Οὔλυμπον δέ·
Il.8.13 ἤ μιν ἑλὼν ῥίψω ἐς Τάρταρον ἠερόεντα
Il.8.14 τῆλε μάλʼ, ἧχι βάθιστον ὑπὸ χθονός ἐστι βέρεθρον,
Il.8.15 ἔνθα σιδήρειαί τε πύλαι καὶ χάλκεος οὐδός,
Il.8.16 τόσσον ἔνερθʼ Ἀΐδεω ὅσον οὐρανός ἐστʼ ἀπὸ γαίης·
Il.8.17 γνώσετʼ ἔπειθʼ ὅσον εἰμὶ θεῶν κάρτιστος ἁπάντων.
Il.8.18 εἰ δʼ ἄγε πειρήσασθε θεοὶ ἵνα εἴδετε πάντες·
Il.8.19 σειρὴν χρυσείην ἐξ οὐρανόθεν κρεμάσαντες
Il.8.20 πάντές τʼ ἐξάπτεσθε θεοὶ πᾶσαί τε θέαιναι·
Il.8.21 ἀλλʼ οὐκ ἂν ἐρύσαιτʼ ἐξ οὐρανόθεν πεδίον δὲ
Il.8.22 Ζῆνʼ ὕπατον μήστωρʼ, οὐδʼ εἰ μάλα πολλὰ κάμοιτε.
Il.8.23 ἀλλʼ ὅτε δὴ καὶ ἐγὼ πρόφρων ἐθέλοιμι ἐρύσσαι,
Il.8.24 αὐτῇ κεν γαίῃ ἐρύσαιμʼ αὐτῇ τε θαλάσσῃ·
Il.8.25 σειρὴν μέν κεν ἔπειτα περὶ ῥίον Οὐλύμποιο
Il.8.26 δησαίμην, τὰ δέ κʼ αὖτε μετήορα πάντα γένοιτο.
Il.8.27 τόσσον ἐγὼ περί τʼ εἰμὶ θεῶν περί τʼ εἴμʼ ἀνθρώπων.
Il.8.28 ὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ
Il.8.29 μῦθον ἀγασσάμενοι· μάλα γὰρ κρατερῶς ἀγόρευσεν.
Il.8.30 ὀψὲ δὲ δὴ μετέειπε θεὰ γλαυκῶπις Ἀθήνη·
Il.8.31 ὦ πάτερ ἡμέτερε Κρονίδη ὕπατε κρειόντων
Il.8.32 εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν·
Il.8.33 ἀλλʼ ἔμπης Δαναῶν ὀλοφυρόμεθʼ αἰχμητάων,
Il.8.34 οἵ κεν δὴ κακὸν οἶτον ἀναπλήσαντες ὄλωνται.
Il.8.35 ἀλλʼ ἤτοι πολέμου μὲν ἀφεξόμεθʼ ὡς σὺ κελεύεις·
Il.8.36 βουλὴν δʼ Ἀργείοις ὑποθησόμεθʼ ἥ τις ὀνήσει,
Il.8.37 ὡς μὴ πάντες ὄλωνται ὀδυσσαμένοιο τεοῖο.
Il.8.38 τὴν δʼ ἐπιμειδήσας προσέφη νεφεληγερέτα Ζεύς·
Il.8.39 θάρσει Τριτογένεια φίλον τέκος· οὔ νύ τι θυμῷ
Il.8.40 πρόφρονι μυθέομαι, ἐθέλω δέ τοι ἤπιος εἶναι.
Il.8.41 ὣς εἰπὼν ὑπʼ ὄχεσφι τιτύσκετο χαλκόποδʼ ἵππω
Il.8.42 ὠκυπέτα χρυσέῃσιν ἐθείρῃσιν κομόωντε,
Il.8.43 χρυσὸν δʼ αὐτὸς ἔδυνε περὶ χροΐ, γέντο δʼ ἱμάσθλην
Il.8.44 χρυσείην εὔτυκτον, ἑοῦ δʼ ἐπεβήσετο δίφρου,
Il.8.45 μάστιξεν δʼ ἐλάαν· τὼ δʼ οὐκ ἀέκοντε πετέσθην
Il.8.46 μεσσηγὺς γαίης τε καὶ οὐρανοῦ ἀστερόεντος.
Il.8.47 Ἴδην δʼ ἵκανεν πολυπίδακα μητέρα θηρῶν
Il.8.48 Γάργαρον, ἔνθά τέ οἱ τέμενος βωμός τε θυήεις.
Il.8.49 ἔνθʼ ἵππους ἔστησε πατὴρ ἀνδρῶν τε θεῶν τε
Il.8.50 λύσας ἐξ ὀχέων, κατὰ δʼ ἠέρα πουλὺν ἔχευεν.
Il.8.51 αὐτὸς δʼ ἐν κορυφῇσι καθέζετο κύδεϊ γαίων
Il.8.52 εἰσορόων Τρώων τε πόλιν καὶ νῆας Ἀχαιῶν.
Il.8.53 οἳ δʼ ἄρα δεῖπνον ἕλοντο κάρη κομόωντες Ἀχαιοὶ
Il.8.54 ῥίμφα κατὰ κλισίας, ἀπὸ δʼ αὐτοῦ θωρήσσοντο.
Il.8.55 Τρῶες δʼ αὖθʼ ἑτέρωθεν ἀνὰ πτόλιν ὁπλίζοντο
Il.8.56 παυρότεροι· μέμασαν δὲ καὶ ὧς ὑσμῖνι μάχεσθαι
Il.8.57 χρειοῖ ἀναγκαίῃ, πρό τε παίδων καὶ πρὸ γυναικῶν.
Il.8.58 πᾶσαι δʼ ὠΐγνυντο πύλαι, ἐκ δʼ ἔσσυτο λαός,
Il.8.59 πεζοί θʼ ἱππῆές τε· πολὺς δʼ ὀρυμαγδὸς ὀρώρει.
Il.8.60 οἳ δʼ ὅτε δή ῥʼ ἐς χῶρον ἕνα ξυνιόντες ἵκοντο
Il.8.61 σύν ῥʼ ἔβαλον ῥινούς, σὺν δʼ ἔγχεα καὶ μένεʼ ἀνδρῶν
Il.8.62 χαλκεοθωρήκων· ἀτὰρ ἀσπίδες ὀμφαλόεσσαι
Il.8.63 ἔπληντʼ ἀλλήλῃσι, πολὺς δʼ ὀρυμαγδὸς ὀρώρει.
Il.8.64 ἔνθα δʼ ἅμʼ οἰμωγή τε καὶ εὐχωλὴ πέλεν ἀνδρῶν
Il.8.65 ὀλλύντων τε καὶ ὀλλυμένων, ῥέε δʼ αἵματι γαῖα.
Il.8.66 ὄφρα μὲν ἠὼς ἦν καὶ ἀέξετο ἱερὸν ἦμαρ,
Il.8.67 τόφρα μάλʼ ἀμφοτέρων βέλεʼ ἥπτετο, πῖπτε δὲ λαός.
Il.8.68 ἦμος δʼ Ἠέλιος μέσον οὐρανὸν ἀμφιβεβήκει,
Il.8.69 καὶ τότε δὴ χρύσεια πατὴρ ἐτίταινε τάλαντα·
Il.8.70 ἐν δʼ ἐτίθει δύο κῆρε τανηλεγέος θανάτοιο
Il.8.71 Τρώων θʼ ἱπποδάμων καὶ Ἀχαιῶν χαλκοχιτώνων,
Il.8.72 ἕλκε δὲ μέσσα λαβών· ῥέπε δʼ αἴσιμον ἦμαρ Ἀχαιῶν.
Il.8.73 αἳ μὲν Ἀχαιῶν κῆρες ἐπὶ χθονὶ πουλυβοτείρῃ
Il.8.74 ἑζέσθην, Τρώων δὲ πρὸς οὐρανὸν εὐρὺν ἄερθεν·
Il.8.75 αὐτὸς δʼ ἐξ Ἴδης μεγάλʼ ἔκτυπε, δαιόμενον δὲ
Il.8.76 ἧκε σέλας μετὰ λαὸν Ἀχαιῶν· οἳ δὲ ἰδόντες
Il.8.77 θάμβησαν, καὶ πάντας ὑπὸ χλωρὸν δέος εἷλεν.
Il.8.78 ἔνθʼ οὔτʼ Ἰδομενεὺς τλῆ μίμνειν οὔτʼ Ἀγαμέμνων,
Il.8.79 οὔτε δύʼ Αἴαντες μενέτην θεράποντες Ἄρηος·
Il.8.80 Νέστωρ οἶος ἔμιμνε Γερήνιος οὖρος Ἀχαιῶν
Il.8.81 οὔ τι ἑκών, ἀλλʼ ἵππος ἐτείρετο, τὸν βάλεν ἰῷ
Il.8.82 δῖος Ἀλέξανδρος Ἑλένης πόσις ἠϋκόμοιο
Il.8.83 ἄκρην κὰκ κορυφήν, ὅθι τε πρῶται τρίχες ἵππων
Il.8.84 κρανίῳ ἐμπεφύασι, μάλιστα δὲ καίριόν ἐστιν.
Il.8.85 ἀλγήσας δʼ ἀνέπαλτο, βέλος δʼ εἰς ἐγκέφαλον δῦ,
Il.8.86 σὺν δʼ ἵππους ἐτάραξε κυλινδόμενος περὶ χαλκῷ.
Il.8.87 ὄφρʼ ὁ γέρων ἵπποιο παρηορίας ἀπέταμνε
Il.8.88 φασγάνῳ ἀΐσσων, τόφρʼ Ἕκτορος ὠκέες ἵπποι
Il.8.89 ἦλθον ἀνʼ ἰωχμὸν θρασὺν ἡνίοχον φορέοντες
Il.8.90 Ἕκτορα· καί νύ κεν ἔνθʼ ὁ γέρων ἀπὸ θυμὸν ὄλεσσεν
Il.8.91 εἰ μὴ ἄρʼ ὀξὺ νόησε βοὴν ἀγαθὸς Διομήδης·
Il.8.92 σμερδαλέον δʼ ἐβόησεν ἐποτρύνων Ὀδυσῆα·
Il.8.93 διογενὲς Λαερτιάδη πολυμήχανʼ Ὀδυσσεῦ
Il.8.94 πῇ φεύγεις μετὰ νῶτα βαλὼν κακὸς ὣς ἐν ὁμίλῳ;
Il.8.95 μή τίς τοι φεύγοντι μεταφρένῳ ἐν δόρυ πήξῃ·
Il.8.96 ἀλλὰ μένʼ ὄφρα γέροντος ἀπώσομεν ἄγριον ἄνδρα.
Il.8.97 ὣς ἔφατʼ, οὐδʼ ἐσάκουσε πολύτλας δῖος Ὀδυσσεύς,
Il.8.98 ἀλλὰ παρήϊξεν κοίλας ἐπὶ νῆας Ἀχαιῶν.
Il.8.99 Τυδεΐδης δʼ αὐτός περ ἐὼν προμάχοισιν ἐμίχθη,
Il.8.100 στῆ δὲ πρόσθʼ ἵππων Νηληϊάδαο γέροντος,
Il.8.101 καί μιν φωνήσας ἔπεα πτερόεντα προσηύδα·
Il.8.102 ὦ γέρον ἦ μάλα δή σε νέοι τείρουσι μαχηταί,
Il.8.103 σὴ δὲ βίη λέλυται, χαλεπὸν δέ σε γῆρας ὀπάζει,
Il.8.104 ἠπεδανὸς δέ νύ τοι θεράπων, βραδέες δέ τοι ἵπποι.
Il.8.105 ἀλλʼ ἄγʼ ἐμῶν ὀχέων ἐπιβήσεο, ὄφρα ἴδηαι
Il.8.106 οἷοι Τρώϊοι ἵπποι ἐπιστάμενοι πεδίοιο
Il.8.107 κραιπνὰ μάλʼ ἔνθα καὶ ἔνθα διωκέμεν ἠδὲ φέβεσθαι,
Il.8.108 οὕς ποτʼ ἀπʼ Αἰνείαν ἑλόμην μήστωρε φόβοιο.
Il.8.109 τούτω μὲν θεράποντε κομείτων, τώδε δὲ νῶϊ
Il.8.110 Τρωσὶν ἐφʼ ἱπποδάμοις ἰθύνομεν, ὄφρα καὶ Ἕκτωρ
Il.8.111 εἴσεται εἰ καὶ ἐμὸν δόρυ μαίνεται ἐν παλάμῃσιν.
Il.8.112 ὣς ἔφατʼ, οὐδʼ ἀπίθησε Γερήνιος ἱππότα Νέστωρ.
Il.8.113 Νεστορέας μὲν ἔπειθʼ ἵππους θεράποντε κομείτην
Il.8.114 ἴφθιμοι Σθένελός τε καὶ Εὐρυμέδων ἀγαπήνωρ.
Il.8.115 τὼ δʼ εἰς ἀμφοτέρω Διομήδεος ἅρματα βήτην·
Il.8.116 Νέστωρ δʼ ἐν χείρεσσι λάβʼ ἡνία σιγαλόεντα,
Il.8.117 μάστιξεν δʼ ἵππους· τάχα δʼ Ἕκτορος ἄγχι γένοντο.
Il.8.118 τοῦ δʼ ἰθὺς μεμαῶτος ἀκόντισε Τυδέος υἱός·
Il.8.119 καὶ τοῦ μέν ῥʼ ἀφάμαρτεν, ὃ δʼ ἡνίοχον θεράποντα
Il.8.120 υἱὸν ὑπερθύμου Θηβαίου Ἠνιοπῆα
Il.8.121 ἵππων ἡνίʼ ἔχοντα βάλε στῆθος παρὰ μαζόν.
Il.8.122 ἤριπε δʼ ἐξ ὀχέων, ὑπερώησαν δέ οἱ ἵπποι
Il.8.123 ὠκύποδες· τοῦ δʼ αὖθι λύθη ψυχή τε μένος τε.
Il.8.124 Ἕκτορα δʼ αἰνὸν ἄχος πύκασε φρένας ἡνιόχοιο·
Il.8.125 τὸν μὲν ἔπειτʼ εἴασε καὶ ἀχνύμενός περ ἑταίρου
Il.8.126 κεῖσθαι, ὃ δʼ ἡνίοχον μέθεπε θρασύν· οὐδʼ ἄρʼ ἔτι δὴν
Il.8.127 ἵππω δευέσθην σημάντορος· αἶψα γὰρ εὗρεν
Il.8.128 Ἰφιτίδην Ἀρχεπτόλεμον θρασύν, ὅν ῥα τόθʼ ἵππων
Il.8.129 ὠκυπόδων ἐπέβησε, δίδου δέ οἱ ἡνία χερσίν.
Il.8.130 ἔνθά κε λοιγὸς ἔην καὶ ἀμήχανα ἔργα γένοντο,
Il.8.131 καί νύ κε σήκασθεν κατὰ Ἴλιον ἠΰτε ἄρνες,
Il.8.132 εἰ μὴ ἄρʼ ὀξὺ νόησε πατὴρ ἀνδρῶν τε θεῶν τε·
Il.8.133 βροντήσας δʼ ἄρα δεινὸν ἀφῆκʼ ἀργῆτα κεραυνόν,
Il.8.134 κὰδ δὲ πρόσθʼ ἵππων Διομήδεος ἧκε χαμᾶζε·
Il.8.135 δεινὴ δὲ φλὸξ ὦρτο θεείου καιομένοιο,
Il.8.136 τὼ δʼ ἵππω δείσαντε καταπτήτην ὑπʼ ὄχεσφι·
Il.8.137 Νέστορα δʼ ἐκ χειρῶν φύγον ἡνία σιγαλόεντα,
Il.8.138 δεῖσε δʼ ὅ γʼ ἐν θυμῷ, Διομήδεα δὲ προσέειπε·
Il.8.139 Τυδεΐδη ἄγε δʼ αὖτε φόβον δʼ ἔχε μώνυχας ἵππους.
Il.8.140 ἦ οὐ γιγνώσκεις ὅ τοι ἐκ Διὸς οὐχ ἕπετʼ ἀλκή;
Il.8.141 νῦν μὲν γὰρ τούτῳ Κρονίδης Ζεὺς κῦδος ὀπάζει
Il.8.142 σήμερον· ὕστερον αὖτε καὶ ἡμῖν, αἴ κʼ ἐθέλῃσι,
Il.8.143 δώσει· ἀνὴρ δέ κεν οὔ τι Διὸς νόον εἰρύσσαιτο
Il.8.144 οὐδὲ μάλʼ ἴφθιμος, ἐπεὶ ἦ πολὺ φέρτερός ἐστι.
Il.8.145 τὸν δʼ ἠμείβετʼ ἔπειτα βοὴν ἀγαθὸς Διομήδης·
Il.8.146 ναὶ δὴ ταῦτά γε πάντα γέρον κατὰ μοῖραν ἔειπες·
Il.8.147 ἀλλὰ τόδʼ αἰνὸν ἄχος κραδίην καὶ θυμὸν ἱκάνει·
Il.8.148 Ἕκτωρ γάρ ποτε φήσει ἐνὶ Τρώεσσʼ ἀγορεύων·
Il.8.149 Τυδεΐδης ὑπʼ ἐμεῖο φοβεύμενος ἵκετο νῆας.
Il.8.150 ὥς ποτʼ ἀπειλήσει· τότε μοι χάνοι εὐρεῖα χθών.
Il.8.151 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.8.152 ὤ μοι Τυδέος υἱὲ δαΐφρονος, οἷον ἔειπες.
Il.8.153 εἴ περ γάρ σʼ Ἕκτωρ γε κακὸν καὶ ἀνάλκιδα φήσει,
Il.8.154 ἀλλʼ οὐ πείσονται Τρῶες καὶ Δαρδανίωνες
Il.8.155 καὶ Τρώων ἄλοχοι μεγαθύμων ἀσπιστάων,
Il.8.156 τάων ἐν κονίῃσι βάλες θαλεροὺς παρακοίτας.
Il.8.157 ὣς ἄρα φωνήσας φύγαδε τράπε μώνυχας ἵππους
Il.8.158 αὖτις ἀνʼ ἰωχμόν· ἐπὶ δὲ Τρῶές τε καὶ Ἕκτωρ
Il.8.159 ἠχῇ θεσπεσίῃ βέλεα στονόεντα χέοντο.
Il.8.160 τῷ δʼ ἐπὶ μακρὸν ἄϋσε μέγας κορυθαίολος Ἕκτωρ·
Il.8.161 Τυδεΐδη περὶ μέν σε τίον Δαναοὶ ταχύπωλοι
Il.8.162 ἕδρῃ τε κρέασίν τε ἰδὲ πλείοις δεπάεσσι·
Il.8.163 νῦν δέ σʼ ἀτιμήσουσι· γυναικὸς ἄρʼ ἀντὶ τέτυξο.
Il.8.164 ἔρρε κακὴ γλήνη, ἐπεὶ οὐκ εἴξαντος ἐμεῖο
Il.8.165 πύργων ἡμετέρων ἐπιβήσεαι, οὐδὲ γυναῖκας
Il.8.166 ἄξεις ἐν νήεσσι· πάρος τοι δαίμονα δώσω.
Il.8.167 ὣς φάτο, Τυδεΐδης δὲ διάνδιχα μερμήριξεν
Il.8.168 ἵππους τε στρέψαι καὶ ἐναντίβιον μαχέσασθαι.
Il.8.169 τρὶς μὲν μερμήριξε κατὰ φρένα καὶ κατὰ θυμόν,
Il.8.170 τρὶς δʼ ἄρʼ ἀπʼ Ἰδαίων ὀρέων κτύπε μητίετα Ζεὺς
Il.8.171 σῆμα τιθεὶς Τρώεσσι μάχης ἑτεραλκέα νίκην.
Il.8.172 Ἕκτωρ δὲ Τρώεσσιν ἐκέκλετο μακρὸν ἀΰσας·
Il.8.173 Τρῶες καὶ Λύκιοι καὶ Δάρδανοι ἀγχιμαχηταὶ
Il.8.174 ἀνέρες ἔστε φίλοι, μνήσασθε δὲ θούριδος ἀλκῆς.
Il.8.175 γιγνώσκω δʼ ὅτι μοι πρόφρων κατένευσε Κρονίων
Il.8.176 νίκην καὶ μέγα κῦδος, ἀτὰρ Δαναοῖσί γε πῆμα·
Il.8.177 νήπιοι οἳ ἄρα δὴ τάδε τείχεα μηχανόωντο
Il.8.178 ἀβλήχρʼ οὐδενόσωρα· τὰ δʼ οὐ μένος ἁμὸν ἐρύξει·
Il.8.179 ἵπποι δὲ ῥέα τάφρον ὑπερθορέονται ὀρυκτήν.
Il.8.180 ἀλλʼ ὅτε κεν δὴ νηυσὶν ἔπι γλαφυρῇσι γένωμαι,
Il.8.181 μνημοσύνη τις ἔπειτα πυρὸς δηΐοιο γενέσθω,
Il.8.182 ὡς πυρὶ νῆας ἐνιπρήσω, κτείνω δὲ καὶ αὐτοὺς
Il.8.183 Ἀργείους παρὰ νηυσὶν ἀτυζομένους ὑπὸ καπνοῦ.
Il.8.184 ὣς εἰπὼν ἵπποισιν ἐκέκλετο φώνησέν τε·
Il.8.185 Ξάνθέ τε καὶ σὺ Πόδαργε καὶ Αἴθων Λάμπέ τε δῖε
Il.8.186 νῦν μοι τὴν κομιδὴν ἀποτίνετον, ἣν μάλα πολλὴν
Il.8.187 Ἀνδρομάχη θυγάτηρ μεγαλήτορος Ἠετίωνος
Il.8.188 ὑμῖν πὰρ προτέροισι μελίφρονα πυρὸν ἔθηκεν
Il.8.189 οἶνόν τʼ ἐγκεράσασα πιεῖν, ὅτε θυμὸς ἀνώγοι,
Il.8.190 ἢ ἐμοί, ὅς πέρ οἱ θαλερὸς πόσις εὔχομαι εἶναι.
Il.8.191 ἀλλʼ ἐφομαρτεῖτον καὶ σπεύδετον ὄφρα λάβωμεν
Il.8.192 ἀσπίδα Νεστορέην, τῆς νῦν κλέος οὐρανὸν ἵκει
Il.8.193 πᾶσαν χρυσείην ἔμεναι, κανόνας τε καὶ αὐτήν,
Il.8.194 αὐτὰρ ἀπʼ ὤμοιιν Διομήδεος ἱπποδάμοιο
Il.8.195 δαιδάλεον θώρηκα, τὸν Ἥφαιστος κάμε τεύχων.
Il.8.196 εἰ τούτω κε λάβοιμεν, ἐελποίμην κεν Ἀχαιοὺς
Il.8.197 αὐτονυχὶ νηῶν ἐπιβησέμεν ὠκειάων.
Il.8.198 ὣς ἔφατʼ εὐχόμενος, νεμέσησε δὲ πότνια Ἥρη,
Il.8.199 σείσατο δʼ εἰνὶ θρόνῳ, ἐλέλιξε δὲ μακρὸν Ὄλυμπον,
Il.8.200 καί ῥα Ποσειδάωνα μέγαν θεὸν ἀντίον ηὔδα·
Il.8.201 ὢ πόποι ἐννοσίγαιʼ εὐρυσθενές, οὐδέ νυ σοί περ
Il.8.202 ὀλλυμένων Δαναῶν ὀλοφύρεται ἐν φρεσὶ θυμός.
Il.8.203 οἳ δέ τοι εἰς Ἑλίκην τε καὶ Αἰγὰς δῶρʼ ἀνάγουσι
Il.8.204 πολλά τε καὶ χαρίεντα· σὺ δέ σφισι βούλεο νίκην.
Il.8.205 εἴ περ γάρ κʼ ἐθέλοιμεν, ὅσοι Δαναοῖσιν ἀρωγοί,
Il.8.206 Τρῶας ἀπώσασθαι καὶ ἐρυκέμεν εὐρύοπα Ζῆν,
Il.8.207 αὐτοῦ κʼ ἔνθʼ ἀκάχοιτο καθήμενος οἶος ἐν Ἴδῃ.
Il.8.208 τὴν δὲ μέγʼ ὀχθήσας προσέφη κρείων ἐνοσίχθων·
Il.8.209 Ἥρη ἀπτοεπὲς ποῖον τὸν μῦθον ἔειπες.
Il.8.210 οὐκ ἂν ἔγωγʼ ἐθέλοιμι Διὶ Κρονίωνι μάχεσθαι
Il.8.211 ἡμέας τοὺς ἄλλους, ἐπεὶ ἦ πολὺ φέρτερός ἐστιν.
Il.8.212 ὣς οἳ μὲν τοιαῦτα πρὸς ἀλλήλους ἀγόρευον·
Il.8.213 τῶν δʼ ὅσον ἐκ νηῶν ἀπὸ πύργου τάφρος ἔεργε
Il.8.214 πλῆθεν ὁμῶς ἵππων τε καὶ ἀνδρῶν ἀσπιστάων
Il.8.215 εἰλομένων· εἴλει δὲ θοῷ ἀτάλαντος Ἄρηϊ
Il.8.216 Ἕκτωρ Πριαμίδης, ὅτε οἱ Ζεὺς κῦδος ἔδωκε.
Il.8.217 καί νύ κʼ ἐνέπρησεν πυρὶ κηλέῳ νῆας ἐΐσας,
Il.8.218 εἰ μὴ ἐπὶ φρεσὶ θῆκʼ Ἀγαμέμνονι πότνια Ἥρη
Il.8.219 αὐτῷ ποιπνύσαντι θοῶς ὀτρῦναι Ἀχαιούς.
Il.8.220 βῆ δʼ ἰέναι παρά τε κλισίας καὶ νῆας Ἀχαιῶν
Il.8.221 πορφύρεον μέγα φᾶρος ἔχων ἐν χειρὶ παχείῃ,
Il.8.222 στῆ δʼ ἐπʼ Ὀδυσσῆος μεγακήτεϊ νηῒ μελαίνῃ,
Il.8.223 ἥ ῥʼ ἐν μεσσάτῳ ἔσκε γεγωνέμεν ἀμφοτέρωσε,
Il.8.224 ἠμὲν ἐπʼ Αἴαντος κλισίας Τελαμωνιάδαο
Il.8.225 ἠδʼ ἐπʼ Ἀχιλλῆος, τοί ῥʼ ἔσχατα νῆας ἐΐσας
Il.8.226 εἴρυσαν, ἠνορέῃ πίσυνοι καὶ κάρτεϊ χειρῶν·
Il.8.227 ἤϋσεν δὲ διαπρύσιον Δαναοῖσι γεγωνώς·
Il.8.228 αἰδὼς Ἀργεῖοι, κάκʼ ἐλέγχεα, εἶδος ἀγητοί·
Il.8.229 πῇ ἔβαν εὐχωλαί, ὅτε δὴ φάμεν εἶναι ἄριστοι,
Il.8.230 ἃς ὁπότʼ ἐν Λήμνῳ κενεαυχέες ἠγοράασθε,
Il.8.231 ἔσθοντες κρέα πολλὰ βοῶν ὀρθοκραιράων
Il.8.232 πίνοντες κρητῆρας ἐπιστεφέας οἴνοιο,
Il.8.233 Τρώων ἄνθʼ ἑκατόν τε διηκοσίων τε ἕκαστος
Il.8.234 στήσεσθʼ ἐν πολέμῳ· νῦν δʼ οὐδʼ ἑνὸς ἄξιοί εἰμεν
Il.8.235 Ἕκτορος, ὃς τάχα νῆας ἐνιπρήσει πυρὶ κηλέῳ.
Il.8.236 Ζεῦ πάτερ, ἦ ῥά τινʼ ἤδη ὑπερμενέων βασιλήων
Il.8.237 τῇδʼ ἄτῃ ἄασας καί μιν μέγα κῦδος ἀπηύρας;
Il.8.238 οὐ μὲν δή ποτέ φημι τεὸν περικαλλέα βωμὸν
Il.8.239 νηῒ πολυκλήϊδι παρελθέμεν ἐνθάδε ἔρρων,
Il.8.240 ἀλλʼ ἐπὶ πᾶσι βοῶν δημὸν καὶ μηρίʼ ἔκηα
Il.8.241 ἱέμενος Τροίην εὐτείχεον ἐξαλαπάξαι.
Il.8.242 ἀλλὰ Ζεῦ τόδε πέρ μοι ἐπικρήηνον ἐέλδωρ·
Il.8.243 αὐτοὺς δή περ ἔασον ὑπεκφυγέειν καὶ ἀλύξαι,
Il.8.244 μηδʼ οὕτω Τρώεσσιν ἔα δάμνασθαι Ἀχαιούς.
Il.8.245 ὣς φάτο, τὸν δὲ πατὴρ ὀλοφύρατο δάκρυ χέοντα,
Il.8.246 νεῦσε δέ οἱ λαὸν σόον ἔμμεναι οὐδʼ ἀπολέσθαι.
Il.8.247 αὐτίκα δʼ αἰετὸν ἧκε τελειότατον πετεηνῶν,
Il.8.248 νεβρὸν ἔχοντʼ ὀνύχεσσι τέκος ἐλάφοιο ταχείης·
Il.8.249 πὰρ δὲ Διὸς βωμῷ περικαλλέϊ κάββαλε νεβρόν,
Il.8.250 ἔνθα πανομφαίῳ Ζηνὶ ῥέζεσκον Ἀχαιοί.
Il.8.251 οἳ δʼ ὡς οὖν εἴδονθʼ ὅ τʼ ἄρʼ ἐκ Διὸς ἤλυθεν ὄρνις,
Il.8.252 μᾶλλον ἐπὶ Τρώεσσι θόρον, μνήσαντο δὲ χάρμης.
Il.8.253 ἔνθʼ οὔ τις πρότερος Δαναῶν πολλῶν περ ἐόντων
Il.8.254 εὔξατο Τυδεΐδαο πάρος σχέμεν ὠκέας ἵππους
Il.8.255 τάφρου τʼ ἐξελάσαι καὶ ἐναντίβιον μαχέσασθαι,
Il.8.256 ἀλλὰ πολὺ πρῶτος Τρώων ἕλεν ἄνδρα κορυστὴν
Il.8.257 Φραδμονίδην Ἀγέλαον· ὃ μὲν φύγαδʼ ἔτραπεν ἵππους·
Il.8.258 τῷ δὲ μεταστρεφθέντι μεταφρένῳ ἐν δόρυ πῆξεν
Il.8.259 ὤμων μεσσηγύς, διὰ δὲ στήθεσφιν ἔλασσεν·
Il.8.260 ἤριπε δʼ ἐξ ὀχέων, ἀράβησε δὲ τεύχεʼ ἐπʼ αὐτῷ.
Il.8.261 τὸν δὲ μετʼ Ἀτρεΐδαι Ἀγαμέμνων καὶ Μενέλαος,
Il.8.262 τοῖσι δʼ ἐπʼ Αἴαντες θοῦριν ἐπιειμένοι ἀλκήν,
Il.8.263 τοῖσι δʼ ἐπʼ Ἰδομενεὺς καὶ ὀπάων Ἰδομενῆος
Il.8.264 Μηριόνης ἀτάλαντος Ἐνυαλίῳ ἀνδρειφόντῃ,
Il.8.265 τοῖσι δʼ ἐπʼ Εὐρύπυλος Εὐαίμονος ἀγλαὸς υἱός·
Il.8.266 Τεῦκρος δʼ εἴνατος ἦλθε παλίντονα τόξα τιταίνων,
Il.8.267 στῆ δʼ ἄρʼ ὑπʼ Αἴαντος σάκεϊ Τελαμωνιάδαο.
Il.8.268 ἔνθʼ Αἴας μὲν ὑπεξέφερεν σάκος· αὐτὰρ ὅ γʼ ἥρως
Il.8.269 παπτήνας, ἐπεὶ ἄρ τινʼ ὀϊστεύσας ἐν ὁμίλῳ
Il.8.270 βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,
Il.8.271 αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν
Il.8.272 εἰς Αἴανθʼ· ὃ δέ μιν σάκεϊ κρύπτασκε φαεινῷ.
Il.8.273 ἔνθα τίνα πρῶτον Τρώων ἕλε Τεῦκρος ἀμύμων;
Il.8.274 Ὀρσίλοχον μὲν πρῶτα καὶ Ὄρμενον ἠδʼ Ὀφελέστην
Il.8.275 Δαίτορά τε Χρομίον τε καὶ ἀντίθεον Λυκοφόντην
Il.8.276 καὶ Πολυαιμονίδην Ἀμοπάονα καὶ Μελάνιππον,
Il.8.277 πάντας ἐπασσυτέρους πέλασε χθονὶ πουλυβοτείρῃ.
Il.8.278 τὸν δὲ ἰδὼν γήθησεν ἄναξ ἀνδρῶν Ἀγαμέμνων
Il.8.279 τόξου ἄπο κρατεροῦ Τρώων ὀλέκοντα φάλαγγας·
Il.8.280 στῆ δὲ παρʼ αὐτὸν ἰὼν καί μιν πρὸς μῦθον ἔειπε·
Il.8.281 Τεῦκρε φίλη κεφαλή, Τελαμώνιε κοίρανε λαῶν
Il.8.282 βάλλʼ οὕτως, αἴ κέν τι φόως Δαναοῖσι γένηαι
Il.8.283 πατρί τε σῷ Τελαμῶνι, ὅ σʼ ἔτρεφε τυτθὸν ἐόντα,
Il.8.284 καί σε νόθον περ ἐόντα κομίσσατο ᾧ ἐνὶ οἴκῳ·
Il.8.285 τὸν καὶ τηλόθʼ ἐόντα ἐϋκλείης ἐπίβησον.
Il.8.286 σοὶ δʼ ἐγὼ ἐξερέω ὡς καὶ τετελεσμένον ἔσται·
Il.8.287 αἴ κέν μοι δώῃ Ζεύς τʼ αἰγίοχος καὶ Ἀθήνη
Il.8.288 Ἰλίου ἐξαλαπάξαι ἐϋκτίμενον πτολίεθρον,
Il.8.289 πρώτῳ τοι μετʼ ἐμὲ πρεσβήϊον ἐν χερὶ θήσω,
Il.8.290 ἢ τρίποδʼ ἠὲ δύω ἵππους αὐτοῖσιν ὄχεσφιν
Il.8.291 ἠὲ γυναῖχʼ, ἥ κέν τοι ὁμὸν λέχος εἰσαναβαίνοι.
Il.8.292 τὸν δʼ ἀπαμειβόμενος προσεφώνεε Τεῦκρος ἀμύμων·
Il.8.293 Ἀτρεΐδη κύδιστε τί με σπεύδοντα καὶ αὐτὸν
Il.8.294 ὀτρύνεις; οὐ μέν τοι ὅση δύναμίς γε πάρεστι
Il.8.295 παύομαι, ἀλλʼ ἐξ οὗ προτὶ Ἴλιον ὠσάμεθʼ αὐτοὺς
Il.8.296 ἐκ τοῦ δὴ τόξοισι δεδεγμένος ἄνδρας ἐναίρω.
Il.8.297 ὀκτὼ δὴ προέηκα τανυγλώχινας ὀϊστούς,
Il.8.298 πάντες δʼ ἐν χροῒ πῆχθεν ἀρηϊθόων αἰζηῶν·
Il.8.299 τοῦτον δʼ οὐ δύναμαι βαλέειν κύνα λυσσητῆρα.
Il.8.300 ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν
Il.8.301 Ἕκτορος ἀντικρύ, βαλέειν δέ ἑ ἵετο θυμός·
Il.8.302 καὶ τοῦ μέν ῥʼ ἀφάμαρθʼ, ὃ δʼ ἀμύμονα Γοργυθίωνα
Il.8.303 υἱὸν ἐῢν Πριάμοιο κατὰ στῆθος βάλεν ἰῷ,
Il.8.304 τόν ῥʼ ἐξ Αἰσύμηθεν ὀπυιομένη τέκε μήτηρ
Il.8.305 καλὴ Καστιάνειρα δέμας ἐϊκυῖα θεῇσι.
Il.8.306 μήκων δʼ ὡς ἑτέρωσε κάρη βάλεν, ἥ τʼ ἐνὶ κήπῳ
Il.8.307 καρπῷ βριθομένη νοτίῃσί τε εἰαρινῇσιν,
Il.8.308 ὣς ἑτέρωσʼ ἤμυσε κάρη πήληκι βαρυνθέν.
Il.8.309 Τεῦκρος δʼ ἄλλον ὀϊστὸν ἀπὸ νευρῆφιν ἴαλλεν
Il.8.310 Ἕκτορος ἀντικρύ, βαλέειν δέ ἑ ἵετο θυμός.
Il.8.311 ἀλλʼ ὅ γε καὶ τόθʼ ἅμαρτε· παρέσφηλεν γὰρ Ἀπόλλων·
Il.8.312 ἀλλʼ Ἀρχεπτόλεμον θρασὺν Ἕκτορος ἡνιοχῆα
Il.8.313 ἱέμενον πόλεμον δὲ βάλε στῆθος παρὰ μαζόν·
Il.8.314 ἤριπε δʼ ἐξ ὀχέων, ὑπερώησαν δέ οἱ ἵπποι
Il.8.315 ὠκύποδες· τοῦ δʼ αὖθι λύθη ψυχή τε μένος τε.
Il.8.316 Ἕκτορα δʼ αἰνὸν ἄχος πύκασε φρένας ἡνιόχοιο·
Il.8.317 τὸν μὲν ἔπειτʼ εἴασε καὶ ἀχνύμενός περ ἑταίρου,
Il.8.318 Κεβριόνην δʼ ἐκέλευσεν ἀδελφεὸν ἐγγὺς ἐόντα
Il.8.319 ἵππων ἡνίʼ ἑλεῖν· ὃ δʼ ἄρʼ οὐκ ἀπίθησεν ἀκούσας.
Il.8.320 αὐτὸς δʼ ἐκ δίφροιο χαμαὶ θόρε παμφανόωντος
Il.8.321 σμερδαλέα ἰάχων· ὃ δὲ χερμάδιον λάβε χειρί,
Il.8.322 βῆ δʼ ἰθὺς Τεύκρου, βαλέειν δέ ἑ θυμὸς ἀνώγει.
Il.8.323 ἤτοι ὃ μὲν φαρέτρης ἐξείλετο πικρὸν ὀϊστόν,
Il.8.324 θῆκε δʼ ἐπὶ νευρῇ· τὸν δʼ αὖ κορυθαίολος Ἕκτωρ
Il.8.325 αὐερύοντα παρʼ ὦμον, ὅθι κληῒς ἀποέργει
Il.8.326 αὐχένα τε στῆθός τε, μάλιστα δὲ καίριόν ἐστι,
Il.8.327 τῇ ῥʼ ἐπὶ οἷ μεμαῶτα βάλεν λίθῳ ὀκριόεντι,
Il.8.328 ῥῆξε δέ οἱ νευρήν· νάρκησε δὲ χεὶρ ἐπὶ καρπῷ,
Il.8.329 στῆ δὲ γνὺξ ἐριπών, τόξον δέ οἱ ἔκπεσε χειρός.
Il.8.330 Αἴας δʼ οὐκ ἀμέλησε κασιγνήτοιο πεσόντος,
Il.8.331 ἀλλὰ θέων περίβη καί οἱ σάκος ἀμφεκάλυψε.
Il.8.332 τὸν μὲν ἔπειθʼ ὑποδύντε δύω ἐρίηρες ἑταῖροι
Il.8.333 Μηκιστεὺς Ἐχίοιο πάϊς καὶ δῖος Ἀλάστωρ
Il.8.334 νῆας ἔπι γλαφυρὰς φερέτην βαρέα στενάχοντα.
Il.8.335 ἂψ δʼ αὖτις Τρώεσσιν Ὀλύμπιος ἐν μένος ὦρσεν·
Il.8.336 οἳ δʼ ἰθὺς τάφροιο βαθείης ὦσαν Ἀχαιούς·
Il.8.337 Ἕκτωρ δʼ ἐν πρώτοισι κίε σθένεϊ βλεμεαίνων.
Il.8.338 ὡς δʼ ὅτε τίς τε κύων συὸς ἀγρίου ἠὲ λέοντος
Il.8.339 ἅπτηται κατόπισθε ποσὶν ταχέεσσι διώκων
Il.8.340 ἰσχία τε γλουτούς τε, ἑλισσόμενόν τε δοκεύει,
Il.8.341 ὣς Ἕκτωρ ὤπαζε κάρη κομόωντας Ἀχαιούς,
Il.8.342 αἰὲν ἀποκτείνων τὸν ὀπίστατον· οἳ δὲ φέβοντο.
Il.8.343 αὐτὰρ ἐπεὶ διά τε σκόλοπας καὶ τάφρον ἔβησαν
Il.8.344 φεύγοντες, πολλοὶ δὲ δάμεν Τρώων ὑπὸ χερσίν,
Il.8.345 οἳ μὲν δὴ παρὰ νηυσὶν ἐρητύοντο μένοντες,
Il.8.346 ἀλλήλοισί τε κεκλόμενοι καὶ πᾶσι θεοῖσι
Il.8.347 χεῖρας ἀνίσχοντες μεγάλʼ εὐχετόωντο ἕκαστος·
Il.8.348 Ἕκτωρ δʼ ἀμφιπεριστρώφα καλλίτριχας ἵππους
Il.8.349 Γοργοῦς ὄμματʼ ἔχων ἠδὲ βροτολοιγοῦ Ἄρηος.
Il.8.350 τοὺς δὲ ἰδοῦσʼ ἐλέησε θεὰ λευκώλενος Ἥρη,
Il.8.351 αἶψα δʼ Ἀθηναίην ἔπεα πτερόεντα προσηύδα·
Il.8.352 ὢ πόποι αἰγιόχοιο Διὸς τέκος οὐκέτι νῶϊ
Il.8.353 ὀλλυμένων Δαναῶν κεκαδησόμεθʼ ὑστάτιόν περ;
Il.8.354 οἵ κεν δὴ κακὸν οἶτον ἀναπλήσαντες ὄλωνται
Il.8.355 ἀνδρὸς ἑνὸς ῥιπῇ, ὃ δὲ μαίνεται οὐκέτʼ ἀνεκτῶς
Il.8.356 Ἕκτωρ Πριαμίδης, καὶ δὴ κακὰ πολλὰ ἔοργε.
Il.8.357 τὴν δʼ αὖτε προσέειπε θεὰ γλαυκῶπις Ἀθήνη·
Il.8.358 καὶ λίην οὗτός γε μένος θυμόν τʼ ὀλέσειε
Il.8.359 χερσὶν ὑπʼ Ἀργείων φθίμενος ἐν πατρίδι γαίῃ·
Il.8.360 ἀλλὰ πατὴρ οὑμὸς φρεσὶ μαίνεται οὐκ ἀγαθῇσι
Il.8.361 σχέτλιος, αἰὲν ἀλιτρός, ἐμῶν μενέων ἀπερωεύς·
Il.8.362 οὐδέ τι τῶν μέμνηται, ὅ οἱ μάλα πολλάκις υἱὸν
Il.8.363 τειρόμενον σώεσκον ὑπʼ Εὐρυσθῆος ἀέθλων.
Il.8.364 ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς
Il.8.365 τῷ ἐπαλεξήσουσαν ἀπʼ οὐρανόθεν προΐαλλεν.
Il.8.366 εἰ γὰρ ἐγὼ τάδε ᾔδεʼ ἐνὶ φρεσὶ πευκαλίμῃσιν
Il.8.367 εὖτέ μιν εἰς Ἀΐδαο πυλάρταο προὔπεμψεν
Il.8.368 ἐξ Ἐρέβευς ἄξοντα κύνα στυγεροῦ Ἀΐδαο,
Il.8.369 οὐκ ἂν ὑπεξέφυγε Στυγὸς ὕδατος αἰπὰ ῥέεθρα.
Il.8.370 νῦν δʼ ἐμὲ μὲν στυγέει, Θέτιδος δʼ ἐξήνυσε βουλάς,
Il.8.371 ἥ οἱ γούνατʼ ἔκυσσε καὶ ἔλλαβε χειρὶ γενείου,
Il.8.372 λισσομένη τιμῆσαι Ἀχιλλῆα πτολίπορθον.
Il.8.373 ἔσται μὰν ὅτʼ ἂν αὖτε φίλην γλαυκώπιδα εἴπῃ.
Il.8.374 ἀλλὰ σὰ μὲν νῦν νῶϊν ἐπέντυε μώνυχας ἵππους,
Il.8.375 ὄφρʼ ἂν ἐγὼ καταδῦσα Διὸς δόμον αἰγιόχοιο
Il.8.376 τεύχεσιν ἐς πόλεμον θωρήξομαι, ὄφρα ἴδωμαι
Il.8.377 ἢ νῶϊ Πριάμοιο πάϊς κορυθαίολος Ἕκτωρ
Il.8.378 γηθήσει προφανέντε ἀνὰ πτολέμοιο γεφύρας,
Il.8.379 ἦ τις καὶ Τρώων κορέει κύνας ἠδʼ οἰωνοὺς
Il.8.380 δημῷ καὶ σάρκεσσι, πεσὼν ἐπὶ νηυσὶν Ἀχαιῶν.
Il.8.381 ὣς ἔφατʼ, οὐδʼ ἀπίθησε θεὰ λευκώλενος Ἥρη.
Il.8.382 ἣ μὲν ἐποιχομένη χρυσάμπυκας ἔντυεν ἵππους
Il.8.383 Ἥρη πρέσβα θεὰ θυγάτηρ μεγάλοιο Κρόνοιο·
Il.8.384 αὐτὰρ Ἀθηναίη κούρη Διὸς αἰγιόχοιο
Il.8.385 πέπλον μὲν κατέχευεν ἑανὸν πατρὸς ἐπʼ οὔδει
Il.8.386 ποικίλον, ὅν ῥʼ αὐτὴ ποιήσατο καὶ κάμε χερσίν,
Il.8.387 ἣ δὲ χιτῶνʼ ἐνδῦσα Διὸς νεφεληγερέταο
Il.8.388 τεύχεσιν ἐς πόλεμον θωρήσσετο δακρυόεντα.
Il.8.389 ἐς δʼ ὄχεα φλόγεα ποσὶ βήσετο, λάζετο δʼ ἔγχος
Il.8.390 βριθὺ μέγα στιβαρόν, τῷ δάμνησι στίχας ἀνδρῶν
Il.8.391 ἡρώων, τοῖσίν τε κοτέσσεται ὀβριμοπάτρη.
Il.8.392 Ἥρη δὲ μάστιγι θοῶς ἐπεμαίετʼ ἄρʼ ἵππους·
Il.8.393 αὐτόμαται δὲ πύλαι μύκον οὐρανοῦ ἃς ἔχον Ὧραι,
Il.8.394 τῇς ἐπιτέτραπται μέγας οὐρανὸς Οὔλυμπός τε
Il.8.395 ἠμὲν ἀνακλῖναι πυκινὸν νέφος ἠδʼ ἐπιθεῖναι.
Il.8.396 τῇ ῥα διʼ αὐτάων κεντρηνεκέας ἔχον ἵππους.
Il.8.397 Ζεὺς δὲ πατὴρ Ἴδηθεν ἐπεὶ ἴδε χώσατʼ ἄρʼ αἰνῶς,
Il.8.398 Ἶριν δʼ ὄτρυνε χρυσόπτερον ἀγγελέουσαν·
Il.8.399 βάσκʼ ἴθι Ἶρι ταχεῖα, πάλιν τρέπε μηδʼ ἔα ἄντην
Il.8.400 ἔρχεσθʼ· οὐ γὰρ καλὰ συνοισόμεθα πτόλεμον δέ.
Il.8.401 ὧδε γὰρ ἐξερέω, τὸ δὲ καὶ τετελεσμένον ἔσται·
Il.8.402 γυιώσω μέν σφωϊν ὑφʼ ἅρμασιν ὠκέας ἵππους,
Il.8.403 αὐτὰς δʼ ἐκ δίφρου βαλέω κατά θʼ ἅρματα ἄξω·
Il.8.404 οὐδέ κεν ἐς δεκάτους περιτελλομένους ἐνιαυτοὺς
Il.8.405 ἕλκεʼ ἀπαλθήσεσθον, ἅ κεν μάρπτῃσι κεραυνός·
Il.8.406 ὄφρα ἰδῇ γλαυκῶπις ὅτʼ ἂν ᾧ πατρὶ μάχηται.
Il.8.407 Ἥρῃ δʼ οὔ τι τόσον νεμεσίζομαι οὐδὲ χολοῦμαι·
Il.8.408 αἰεὶ γάρ μοι ἔωθεν ἐνικλᾶν ὅττί κεν εἴπω.
Il.8.409 ὣς ἔφατʼ, ὦρτο δὲ Ἶρις ἀελλόπος ἀγγελέουσα,
Il.8.410 βῆ δʼ ἐξ Ἰδαίων ὀρέων ἐς μακρὸν Ὄλυμπον.
Il.8.411 πρώτῃσιν δὲ πύλῃσι πολυπτύχου Οὐλύμποιο
Il.8.412 ἀντομένη κατέρυκε, Διὸς δέ σφʼ ἔννεπε μῦθον·
Il.8.413 πῇ μέματον; τί σφῶϊν ἐνὶ φρεσὶ μαίνεται ἦτορ;
Il.8.414 οὐκ ἐάᾳ Κρονίδης ἐπαμυνέμεν Ἀργείοισιν.
Il.8.415 ὧδε γὰρ ἠπείλησε Κρόνου πάϊς, ᾗ τελέει περ,
Il.8.416 γυιώσειν μὲν σφῶϊν ὑφʼ ἅρμασιν ὠκέας ἵππους,
Il.8.417 αὐτὰς δʼ ἐκ δίφρου βαλέειν κατά θʼ ἅρματα ἄξειν·
Il.8.418 οὐδέ κεν ἐς δεκάτους περιτελλομένους ἐνιαυτοὺς
Il.8.419 ἕλκεʼ ἀπαλθήσεσθον, ἅ κεν μάρπτῃσι κεραυνός·
Il.8.420 ὄφρα ἰδῇς γλαυκῶπι ὅτʼ ἂν σῷ πατρὶ μάχηαι.
Il.8.421 Ἥρῃ δʼ οὔ τι τόσον νεμεσίζεται οὐδὲ χολοῦται·
Il.8.422 αἰεὶ γάρ οἱ ἔωθεν ἐνικλᾶν ὅττι κεν εἴπῃ·
Il.8.423 ἀλλὰ σύ γʼ αἰνοτάτη κύον ἀδεὲς εἰ ἐτεόν γε
Il.8.424 τολμήσεις Διὸς ἄντα πελώριον ἔγχος ἀεῖραι.
Il.8.425 ἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,
Il.8.426 αὐτὰρ Ἀθηναίην Ἥρη πρὸς μῦθον ἔειπεν·
Il.8.427 ὢ πόποι αἰγιόχοιο Διὸς τέκος, οὐκέτʼ ἔγωγε
Il.8.428 νῶϊ ἐῶ Διὸς ἄντα βροτῶν ἕνεκα πτολεμίζειν·
Il.8.429 τῶν ἄλλος μὲν ἀποφθίσθω, ἄλλος δὲ βιώτω,
Il.8.430 ὅς κε τύχῃ· κεῖνος δὲ τὰ ἃ φρονέων ἐνὶ θυμῷ
Il.8.431 Τρωσί τε καὶ Δαναοῖσι δικαζέτω, ὡς ἐπιεικές.
Il.8.432 ὣς ἄρα φωνήσασα πάλιν τρέπε μώνυχας ἵππους·
Il.8.433 τῇσιν δʼ Ὧραι μὲν λῦσαν καλλίτριχας ἵππους,
Il.8.434 καὶ τοὺς μὲν κατέδησαν ἐπʼ ἀμβροσίῃσι κάπῃσιν,
Il.8.435 ἅρματα δʼ ἔκλιναν πρὸς ἐνώπια παμφανόωντα·
Il.8.436 αὐταὶ δὲ χρυσέοισιν ἐπὶ κλισμοῖσι κάθιζον
Il.8.437 μίγδʼ ἄλλοισι θεοῖσι, φίλον τετιημέναι ἦτορ.
Il.8.438 Ζεὺς δὲ πατὴρ Ἴδηθεν ἐΰτροχον ἅρμα καὶ ἵππους
Il.8.439 Οὔλυμπον δὲ δίωκε, θεῶν δʼ ἐξίκετο θώκους.
Il.8.440 τῷ δὲ καὶ ἵππους μὲν λῦσε κλυτὸς ἐννοσίγαιος,
Il.8.441 ἅρματα δʼ ἂμ βωμοῖσι τίθει κατὰ λῖτα πετάσσας·
Il.8.442 αὐτὸς δὲ χρύσειον ἐπὶ θρόνον εὐρύοπα Ζεὺς
Il.8.443 ἕζετο, τῷ δʼ ὑπὸ ποσσὶ μέγας πελεμίζετʼ Ὄλυμπος.
Il.8.444 αἳ δʼ οἶαι Διὸς ἀμφὶς Ἀθηναίη τε καὶ Ἥρη
Il.8.445 ἥσθην, οὐδέ τί μιν προσεφώνεον οὐδʼ ἐρέοντο·
Il.8.446 αὐτὰρ ὃ ἔγνω ᾗσιν ἐνὶ φρεσὶ φώνησέν τε·
Il.8.447 τίφθʼ οὕτω τετίησθον Ἀθηναίη τε καὶ Ἥρη;
Il.8.448 οὐ μέν θην κάμετόν γε μάχῃ ἔνι κυδιανείρῃ
Il.8.449 ὀλλῦσαι Τρῶας, τοῖσιν κότον αἰνὸν ἔθεσθε.
Il.8.450 πάντως, οἷον ἐμόν γε μένος καὶ χεῖρες ἄαπτοι,
Il.8.451 οὐκ ἄν με τρέψειαν ὅσοι θεοί εἰσʼ ἐν Ὀλύμπῳ.
Il.8.452 σφῶϊν δὲ πρίν περ τρόμος ἔλλαβε φαίδιμα γυῖα
Il.8.453 πρὶν πόλεμόν τε ἰδεῖν πολέμοιό τε μέρμερα ἔργα.
Il.8.454 ὧδε γὰρ ἐξερέω, τὸ δέ κεν τετελεσμένον ἦεν·
Il.8.455 οὐκ ἂν ἐφʼ ὑμετέρων ὀχέων πληγέντε κεραυνῷ
Il.8.456 ἂψ ἐς Ὄλυμπον ἵκεσθον, ἵνʼ ἀθανάτων ἕδος ἐστίν.
Il.8.457 ὣς ἔφαθʼ, αἳ δʼ ἐπέμυξαν Ἀθηναίη τε καὶ Ἥρη·
Il.8.458 πλησίαι αἵ γʼ ἥσθην, κακὰ δὲ Τρώεσσι μεδέσθην.
Il.8.459 ἤτοι Ἀθηναίη ἀκέων ἦν οὐδέ τι εἶπε
Il.8.460 σκυζομένη Διὶ πατρί, χόλος δέ μιν ἄγριος ᾕρει·
Il.8.461 Ἥρῃ δʼ οὐκ ἔχαδε στῆθος χόλον, ἀλλὰ προσηύδα·
Il.8.462 αἰνότατε Κρονίδη ποῖον τὸν μῦθον ἔειπες.
Il.8.463 εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν·
Il.8.464 ἀλλʼ ἔμπης Δαναῶν ὀλοφυρόμεθʼ αἰχμητάων,
Il.8.465 οἵ κεν δὴ κακὸν οἶτον ἀναπλήσαντες ὄλωνται.
Il.8.466 ἀλλʼ ἤτοι πολέμου μὲν ἀφεξόμεθʼ, εἰ σὺ κελεύεις·
Il.8.467 βουλὴν δʼ Ἀργείοις ὑποθησόμεθʼ ἥ τις ὀνήσει,
Il.8.468 ὡς μὴ πάντες ὄλωνται ὀδυσσαμένοιο τεοῖο.
Il.8.469 τὴν δʼ ἀπαμειβόμενος προσέφη νεφεληγερέτα Ζεύς·
Il.8.470 ἠοῦς δὴ καὶ μᾶλλον ὑπερμενέα Κρονίωνα
Il.8.471 ὄψεαι, αἴ κʼ ἐθέλῃσθα, βοῶπις πότνια Ἥρη
Il.8.472 ὀλλύντʼ Ἀργείων πουλὺν στρατὸν αἰχμητάων·
Il.8.473 οὐ γὰρ πρὶν πολέμου ἀποπαύσεται ὄβριμος Ἕκτωρ
Il.8.474 πρὶν ὄρθαι παρὰ ναῦφι ποδώκεα Πηλεΐωνα,
Il.8.475 ἤματι τῷ ὅτʼ ἂν οἳ μὲν ἐπὶ πρύμνῃσι μάχωνται
Il.8.476 στείνει ἐν αἰνοτάτῳ περὶ Πατρόκλοιο θανόντος·
Il.8.477 ὣς γὰρ θέσφατόν ἐστι· σέθεν δʼ ἐγὼ οὐκ ἀλεγίζω
Il.8.478 χωομένης, οὐδʼ εἴ κε τὰ νείατα πείραθʼ ἵκηαι
Il.8.479 γαίης καὶ πόντοιο, ἵνʼ Ἰάπετός τε Κρόνος τε
Il.8.480 ἥμενοι οὔτʼ αὐγῇς Ὑπερίονος Ἠελίοιο
Il.8.481 τέρποντʼ οὔτʼ ἀνέμοισι, βαθὺς δέ τε Τάρταρος ἀμφίς·
Il.8.482 οὐδʼ ἢν ἔνθʼ ἀφίκηαι ἀλωμένη, οὔ σευ ἔγωγε
Il.8.483 σκυζομένης ἀλέγω, ἐπεὶ οὐ σέο κύντερον ἄλλο.
Il.8.484 ὣς φάτο, τὸν δʼ οὔ τι προσέφη λευκώλενος Ἥρη.
Il.8.485 ἐν δʼ ἔπεσʼ Ὠκεανῷ λαμπρὸν φάος ἠελίοιο
Il.8.486 ἕλκον νύκτα μέλαιναν ἐπὶ ζείδωρον ἄρουραν.
Il.8.487 Τρωσὶν μέν ῥʼ ἀέκουσιν ἔδυ φάος, αὐτὰρ Ἀχαιοῖς
Il.8.488 ἀσπασίη τρίλλιστος ἐπήλυθε νὺξ ἐρεβεννή.
Il.8.489 Τρώων αὖτʼ ἀγορὴν ποιήσατο φαίδιμος Ἕκτωρ
Il.8.490 νόσφι νεῶν ἀγαγὼν ποταμῷ ἔπι δινήεντι,
Il.8.491 ἐν καθαρῷ ὅθι δὴ νεκύων διεφαίνετο χῶρος.
Il.8.492 ἐξ ἵππων δʼ ἀποβάντες ἐπὶ χθόνα μῦθον ἄκουον
Il.8.493 τόν ῥʼ Ἕκτωρ ἀγόρευε Διῒ φίλος· ἐν δʼ ἄρα χειρὶ
Il.8.494 ἔγχος ἔχʼ ἑνδεκάπηχυ· πάροιθε δὲ λάμπετο δουρὸς
Il.8.495 αἰχμὴ χαλκείη, περὶ δὲ χρύσεος θέε πόρκης,
Il.8.496 τῷ ὅ γʼ ἐρεισάμενος ἔπεα Τρώεσσι μετηύδα·
Il.8.497 κέκλυτέ μευ Τρῶες καὶ Δάρδανοι ἠδʼ ἐπίκουροι·
Il.8.498 νῦν ἐφάμην νῆάς τʼ ὀλέσας καὶ πάντας Ἀχαιοὺς
Il.8.499 ἂψ ἀπονοστήσειν προτὶ Ἴλιον ἠνεμόεσσαν·
Il.8.500 ἀλλὰ πρὶν κνέφας ἦλθε, τὸ νῦν ἐσάωσε μάλιστα
Il.8.501 Ἀργείους καὶ νῆας ἐπὶ ῥηγμῖνι θαλάσσης.
Il.8.502 ἀλλʼ ἤτοι νῦν μὲν πειθώμεθα νυκτὶ μελαίνῃ
Il.8.503 δόρπά τʼ ἐφοπλισόμεσθα· ἀτὰρ καλλίτριχας ἵππους
Il.8.504 λύσαθʼ ὑπὲξ ὀχέων, παρὰ δέ σφισι βάλλετʼ ἐδωδήν·
Il.8.505 ἐκ πόλιος δʼ ἄξεσθε βόας καὶ ἴφια μῆλα
Il.8.506 καρπαλίμως, οἶνον δὲ μελίφρονα οἰνίζεσθε
Il.8.507 σῖτόν τʼ ἐκ μεγάρων, ἐπὶ δὲ ξύλα πολλὰ λέγεσθε,
Il.8.508 ὥς κεν παννύχιοι μέσφʼ ἠοῦς ἠριγενείης
Il.8.509 καίωμεν πυρὰ πολλά, σέλας δʼ εἰς οὐρανὸν ἵκῃ,
Il.8.510 μή πως καὶ διὰ νύκτα κάρη κομόωντες Ἀχαιοὶ
Il.8.511 φεύγειν ὁρμήσωνται ἐπʼ εὐρέα νῶτα θαλάσσης.
Il.8.512 μὴ μὰν ἀσπουδί γε νεῶν ἐπιβαῖεν ἕκηλοι,
Il.8.513 ἀλλʼ ὥς τις τούτων γε βέλος καὶ οἴκοθι πέσσῃ
Il.8.514 βλήμενος ἢ ἰῷ ἢ ἔγχεϊ ὀξυόεντι
Il.8.515 νηὸς ἐπιθρῴσκων, ἵνα τις στυγέῃσι καὶ ἄλλος
Il.8.516 Τρωσὶν ἐφʼ ἱπποδάμοισι φέρειν πολύδακρυν Ἄρηα.
Il.8.517 κήρυκες δʼ ἀνὰ ἄστυ Διῒ φίλοι ἀγγελλόντων
Il.8.518 παῖδας πρωθήβας πολιοκροτάφους τε γέροντας
Il.8.519 λέξασθαι περὶ ἄστυ θεοδμήτων ἐπὶ πύργων·
Il.8.520 θηλύτεραι δὲ γυναῖκες ἐνὶ μεγάροισιν ἑκάστη
Il.8.521 πῦρ μέγα καιόντων· φυλακὴ δέ τις ἔμπεδος ἔστω
Il.8.522 μὴ λόχος εἰσέλθῃσι πόλιν λαῶν ἀπεόντων.
Il.8.523 ὧδʼ ἔστω Τρῶες μεγαλήτορες ὡς ἀγορεύω·
Il.8.524 μῦθος δʼ ὃς μὲν νῦν ὑγιὴς εἰρημένος ἔστω,
Il.8.525 τὸν δʼ ἠοῦς Τρώεσσι μεθʼ ἱπποδάμοις ἀγορεύσω.
Il.8.526 ἔλπομαι εὐχόμενος Διί τʼ ἄλλοισίν τε θεοῖσιν
Il.8.527 ἐξελάαν ἐνθένδε κύνας κηρεσσιφορήτους,
Il.8.528 οὓς κῆρες φορέουσι μελαινάων ἐπὶ νηῶν.
Il.8.529 ἀλλʼ ἤτοι ἐπὶ νυκτὶ φυλάξομεν ἡμέας αὐτούς,
Il.8.530 πρῶϊ δʼ ὑπηοῖοι σὺν τεύχεσι θωρηχθέντες
Il.8.531 νηυσὶν ἔπι γλαφυρῇσιν ἐγείρομεν ὀξὺν Ἄρηα.
Il.8.532 εἴσομαι εἴ κέ μʼ ὁ Τυδεΐδης κρατερὸς Διομήδης
Il.8.533 πὰρ νηῶν πρὸς τεῖχος ἀπώσεται, ἤ κεν ἐγὼ τὸν
Il.8.534 χαλκῷ δῃώσας ἔναρα βροτόεντα φέρωμαι.
Il.8.535 αὔριον ἣν ἀρετὴν διαείσεται, εἴ κʼ ἐμὸν ἔγχος
Il.8.536 μείνῃ ἐπερχόμενον· ἀλλʼ ἐν πρώτοισιν ὀΐω
Il.8.537 κείσεται οὐτηθείς, πολέες δʼ ἀμφʼ αὐτὸν ἑταῖροι
Il.8.538 ἠελίου ἀνιόντος ἐς αὔριον· εἰ γὰρ ἐγὼν ὣς
Il.8.539 εἴην ἀθάνατος καὶ ἀγήρως ἤματα πάντα,
Il.8.540 τιοίμην δʼ ὡς τίετʼ Ἀθηναίη καὶ Ἀπόλλων,
Il.8.541 ὡς νῦν ἡμέρη ἥδε κακὸν φέρει Ἀργείοισιν.
Il.8.542 ὣς Ἕκτωρ ἀγόρευʼ, ἐπὶ δὲ Τρῶες κελάδησαν.
Il.8.543 οἳ δʼ ἵππους μὲν λῦσαν ὑπὸ ζυγοῦ ἱδρώοντας,
Il.8.544 δῆσαν δʼ ἱμάντεσσι παρʼ ἅρμασιν οἷσιν ἕκαστος·
Il.8.545 ἐκ πόλιος δʼ ἄξοντο βόας καὶ ἴφια μῆλα
Il.8.546 καρπαλίμως, οἶνον δὲ μελίφρονα οἰνίζοντο,
Il.8.547 σῖτόν τʼ ἐκ μεγάρων, ἐπὶ δὲ ξύλα πολλὰ λέγοντο.
Il.8.549 κνίσην δʼ ἐκ πεδίου ἄνεμοι φέρον οὐρανὸν εἴσω.
Il.8.553 οἳ δὲ μέγα φρονέοντες ἐπὶ πτολέμοιο γεφύρας
Il.8.554 εἴατο παννύχιοι, πυρὰ δέ σφισι καίετο πολλά.
Il.8.555 ὡς δʼ ὅτʼ ἐν οὐρανῷ ἄστρα φαεινὴν ἀμφὶ σελήνην
Il.8.556 φαίνετʼ ἀριπρεπέα, ὅτε τʼ ἔπλετο νήνεμος αἰθήρ·
Il.8.557 ἔκ τʼ ἔφανεν πᾶσαι σκοπιαὶ καὶ πρώονες ἄκροι
Il.8.558 καὶ νάπαι· οὐρανόθεν δʼ ἄρʼ ὑπερράγη ἄσπετος αἰθήρ,
Il.8.559 πάντα δὲ εἴδεται ἄστρα, γέγηθε δέ τε φρένα ποιμήν·
Il.8.560 τόσσα μεσηγὺ νεῶν ἠδὲ Ξάνθοιο ῥοάων
Il.8.561 Τρώων καιόντων πυρὰ φαίνετο Ἰλιόθι πρό.
Il.8.562 χίλιʼ ἄρʼ ἐν πεδίῳ πυρὰ καίετο, πὰρ δὲ ἑκάστῳ
Il.8.563 εἴατο πεντήκοντα σέλᾳ πυρὸς αἰθομένοιο.
Il.8.564 ἵπποι δὲ κρῖ λευκὸν ἐρεπτόμενοι καὶ ὀλύρας
Il.8.565 ἑσταότες παρʼ ὄχεσφιν ἐΰθρονον Ἠῶ μίμνον.
Il.9.1 ὣς οἱ μὲν Τρῶες φυλακὰς ἔχον· αὐτὰρ Ἀχαιοὺς
Il.9.2 θεσπεσίη ἔχε φύζα φόβου κρυόεντος ἑταίρη,
Il.9.3 πένθεϊ δʼ ἀτλήτῳ βεβολήατο πάντες ἄριστοι.
Il.9.4 ὡς δʼ ἄνεμοι δύο πόντον ὀρίνετον ἰχθυόεντα
Il.9.5 Βορέης καὶ Ζέφυρος, τώ τε Θρῄκηθεν ἄητον
Il.9.6 ἐλθόντʼ ἐξαπίνης· ἄμυδις δέ τε κῦμα κελαινὸν
Il.9.7 κορθύεται, πολλὸν δὲ παρὲξ ἅλα φῦκος ἔχευεν·
Il.9.8 ὣς ἐδαΐζετο θυμὸς ἐνὶ στήθεσσιν Ἀχαιῶν.
Il.9.9 Ἀτρεΐδης δʼ ἄχεϊ μεγάλῳ βεβολημένος ἦτορ
Il.9.10 φοίτα κηρύκεσσι λιγυφθόγγοισι κελεύων
Il.9.11 κλήδην εἰς ἀγορὴν κικλήσκειν ἄνδρα ἕκαστον,
Il.9.12 μὴ δὲ βοᾶν· αὐτὸς δὲ μετὰ πρώτοισι πονεῖτο.
Il.9.13 ἷζον δʼ εἰν ἀγορῇ τετιηότες· ἂν δʼ Ἀγαμέμνων
Il.9.14 ἵστατο δάκρυ χέων ὥς τε κρήνη μελάνυδρος
Il.9.15 ἥ τε κατʼ αἰγίλιπος πέτρης δνοφερὸν χέει ὕδωρ·
Il.9.16 ὣς ὃ βαρὺ στενάχων ἔπεʼ Ἀργείοισι μετηύδα·
Il.9.17 ὦ φίλοι Ἀργείων ἡγήτορες ἠδὲ μέδοντες
Il.9.18 Ζεύς με μέγα Κρονίδης ἄτῃ ἐνέδησε βαρείῃ
Il.9.19 σχέτλιος, ὃς τότε μέν μοι ὑπέσχετο καὶ κατένευσεν
Il.9.20 Ἴλιον ἐκπέρσαντʼ εὐτείχεον ἀπονέεσθαι,
Il.9.21 νῦν δὲ κακὴν ἀπάτην βουλεύσατο, καί με κελεύει
Il.9.22 δυσκλέα Ἄργος ἱκέσθαι, ἐπεὶ πολὺν ὤλεσα λαόν.
Il.9.23 οὕτω που Διὶ μέλλει ὑπερμενέϊ φίλον εἶναι,
Il.9.24 ὃς δὴ πολλάων πολίων κατέλυσε κάρηνα
Il.9.25 ἠδʼ ἔτι καὶ λύσει· τοῦ γὰρ κράτος ἐστὶ μέγιστον.
Il.9.26 ἀλλʼ ἄγεθʼ ὡς ἂν ἐγὼ εἴπω πειθώμεθα πάντες·
Il.9.27 φεύγωμεν σὺν νηυσὶ φίλην ἐς πατρίδα γαῖαν·
Il.9.28 οὐ γὰρ ἔτι Τροίην αἱρήσομεν εὐρυάγυιαν.
Il.9.29 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.
Il.9.30 δὴν δʼ ἄνεῳ ἦσαν τετιηότες υἷες Ἀχαιῶν·
Il.9.31 ὀψὲ δὲ δὴ μετέειπε βοὴν ἀγαθὸς Διομήδης·
Il.9.32 Ἀτρεΐδη σοὶ πρῶτα μαχήσομαι ἀφραδέοντι,
Il.9.33 ἣ θέμις ἐστὶν ἄναξ ἀγορῇ· σὺ δὲ μή τι χολωθῇς.
Il.9.34 ἀλκὴν μέν μοι πρῶτον ὀνείδισας ἐν Δαναοῖσι
Il.9.35 φὰς ἔμεν ἀπτόλεμον καὶ ἀνάλκιδα· ταῦτα δὲ πάντα
Il.9.36 ἴσασʼ Ἀργείων ἠμὲν νέοι ἠδὲ γέροντες.
Il.9.37 σοὶ δὲ διάνδιχα δῶκε Κρόνου πάϊς ἀγκυλομήτεω·
Il.9.38 σκήπτρῳ μέν τοι δῶκε τετιμῆσθαι περὶ πάντων,
Il.9.39 ἀλκὴν δʼ οὔ τοι δῶκεν, ὅ τε κράτος ἐστὶ μέγιστον.
Il.9.40 δαιμόνιʼ οὕτω που μάλα ἔλπεαι υἷας Ἀχαιῶν
Il.9.41 ἀπτολέμους τʼ ἔμεναι καὶ ἀνάλκιδας ὡς ἀγορεύεις;
Il.9.42 εἰ δέ τοι αὐτῷ θυμὸς ἐπέσσυται ὥς τε νέεσθαι
Il.9.43 ἔρχεο· πάρ τοι ὁδός, νῆες δέ τοι ἄγχι θαλάσσης
Il.9.44 ἑστᾶσʼ, αἵ τοι ἕποντο Μυκήνηθεν μάλα πολλαί.
Il.9.45 ἀλλʼ ἄλλοι μενέουσι κάρη κομόωντες Ἀχαιοὶ
Il.9.46 εἰς ὅ κέ περ Τροίην διαπέρσομεν. εἰ δὲ καὶ αὐτοὶ
Il.9.47 φευγόντων σὺν νηυσὶ φίλην ἐς πατρίδα γαῖαν·
Il.9.48 νῶϊ δʼ ἐγὼ Σθένελός τε μαχησόμεθʼ εἰς ὅ κε τέκμωρ
Il.9.49 Ἰλίου εὕρωμεν· σὺν γὰρ θεῷ εἰλήλουθμεν.
Il.9.50 ὣς ἔφαθʼ, οἳ δʼ ἄρα πάντες ἐπίαχον υἷες Ἀχαιῶν
Il.9.51 μῦθον ἀγασσάμενοι Διομήδεος ἱπποδάμοιο.
Il.9.52 τοῖσι δʼ ἀνιστάμενος μετεφώνεεν ἱππότα Νέστωρ·
Il.9.53 Τυδεΐδη περὶ μὲν πολέμῳ ἔνι καρτερός ἐσσι,
Il.9.54 καὶ βουλῇ μετὰ πάντας ὁμήλικας ἔπλευ ἄριστος.
Il.9.55 οὔ τίς τοι τὸν μῦθον ὀνόσσεται ὅσσοι Ἀχαιοί,
Il.9.56 οὐδὲ πάλιν ἐρέει· ἀτὰρ οὐ τέλος ἵκεο μύθων.
Il.9.57 ἦ μὲν καὶ νέος ἐσσί, ἐμὸς δέ κε καὶ πάϊς εἴης
Il.9.58 ὁπλότατος γενεῆφιν· ἀτὰρ πεπνυμένα βάζεις
Il.9.59 Ἀργείων βασιλῆας, ἐπεὶ κατὰ μοῖραν ἔειπες.
Il.9.60 ἀλλʼ ἄγʼ ἐγών, ὃς σεῖο γεραίτερος εὔχομαι εἶναι,
Il.9.61 ἐξείπω καὶ πάντα διίξομαι· οὐδέ κέ τίς μοι
Il.9.62 μῦθον ἀτιμήσειʼ, οὐδὲ κρείων Ἀγαμέμνων.
Il.9.63 ἀφρήτωρ ἀθέμιστος ἀνέστιός ἐστιν ἐκεῖνος
Il.9.64 ὃς πολέμου ἔραται ἐπιδημίου ὀκρυόεντος.
Il.9.65 ἀλλʼ ἤτοι νῦν μὲν πειθώμεθα νυκτὶ μελαίνῃ
Il.9.66 δόρπά τʼ ἐφοπλισόμεσθα· φυλακτῆρες δὲ ἕκαστοι
Il.9.67 λεξάσθων παρὰ τάφρον ὀρυκτὴν τείχεος ἐκτός.
Il.9.68 κούροισιν μὲν ταῦτʼ ἐπιτέλλομαι· αὐτὰρ ἔπειτα
Il.9.69 Ἀτρεΐδη σὺ μὲν ἄρχε· σὺ γὰρ βασιλεύτατός ἐσσι.
Il.9.70 δαίνυ δαῖτα γέρουσιν· ἔοικέ τοι, οὔ τοι ἀεικές.
Il.9.71 πλεῖαί τοι οἴνου κλισίαι, τὸν νῆες Ἀχαιῶν
Il.9.72 ἠμάτιαι Θρῄκηθεν ἐπʼ εὐρέα πόντον ἄγουσι·
Il.9.73 πᾶσά τοί ἐσθʼ ὑποδεξίη, πολέεσσι δʼ ἀνάσσεις.
Il.9.74 πολλῶν δʼ ἀγρομένων τῷ πείσεαι ὅς κεν ἀρίστην
Il.9.75 βουλὴν βουλεύσῃ· μάλα δὲ χρεὼ πάντας Ἀχαιοὺς
Il.9.76 ἐσθλῆς καὶ πυκινῆς, ὅτι δήϊοι ἐγγύθι νηῶν
Il.9.77 καίουσιν πυρὰ πολλά· τίς ἂν τάδε γηθήσειε;
Il.9.78 νὺξ δʼ ἧδʼ ἠὲ διαρραίσει στρατὸν ἠὲ σαώσει.
Il.9.79 ὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο.
Il.9.80 ἐκ δὲ φυλακτῆρες σὺν τεύχεσιν ἐσσεύοντο
Il.9.81 ἀμφί τε Νεστορίδην Θρασυμήδεα ποιμένα λαῶν,
Il.9.82 ἠδʼ ἀμφʼ Ἀσκάλαφον καὶ Ἰάλμενον υἷας Ἄρηος
Il.9.83 ἀμφί τε Μηριόνην Ἀφαρῆά τε Δηΐπυρόν τε,
Il.9.84 ἠδʼ ἀμφὶ Κρείοντος υἱὸν Λυκομήδεα δῖον.
Il.9.85 ἕπτʼ ἔσαν ἡγεμόνες φυλάκων, ἑκατὸν δὲ ἑκάστῳ
Il.9.86 κοῦροι ἅμα στεῖχον δολίχʼ ἔγχεα χερσὶν ἔχοντες·
Il.9.87 κὰδ δὲ μέσον τάφρου καὶ τείχεος ἷζον ἰόντες·
Il.9.88 ἔνθα δὲ πῦρ κήαντο, τίθεντο δὲ δόρπα ἕκαστος.
Il.9.89 Ἀτρεΐδης δὲ γέροντας ἀολλέας ἦγεν Ἀχαιῶν
Il.9.90 ἐς κλισίην, παρὰ δέ σφι τίθει μενοεικέα δαῖτα.
Il.9.91 οἳ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Il.9.92 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Il.9.93 τοῖς ὁ γέρων πάμπρωτος ὑφαίνειν ἤρχετο μῆτιν
Il.9.94 Νέστωρ, οὗ καὶ πρόσθεν ἀρίστη φαίνετο βουλή·
Il.9.95 ὅ σφιν ἐϋφρονέων ἀγορήσατο καὶ μετέειπεν·
Il.9.96 Ἀτρεΐδη κύδιστε ἄναξ ἀνδρῶν Ἀγάμεμνον
Il.9.97 ἐν σοὶ μὲν λήξω, σέο δʼ ἄρξομαι, οὕνεκα πολλῶν
Il.9.98 λαῶν ἐσσι ἄναξ καί τοι Ζεὺς ἐγγυάλιξε
Il.9.99 σκῆπτρόν τʼ ἠδὲ θέμιστας, ἵνά σφισι βουλεύῃσθα.
Il.9.100 τώ σε χρὴ περὶ μὲν φάσθαι ἔπος ἠδʼ ἐπακοῦσαι,
Il.9.101 κρηῆναι δὲ καὶ ἄλλῳ, ὅτʼ ἄν τινα θυμὸς ἀνώγῃ
Il.9.102 εἰπεῖν εἰς ἀγαθόν· σέο δʼ ἕξεται ὅττί κεν ἄρχῃ.
Il.9.103 αὐτὰρ ἐγὼν ἐρέω ὥς μοι δοκεῖ εἶναι ἄριστα.
Il.9.104 οὐ γάρ τις νόον ἄλλος ἀμείνονα τοῦδε νοήσει
Il.9.105 οἷον ἐγὼ νοέω ἠμὲν πάλαι ἠδʼ ἔτι καὶ νῦν
Il.9.106 ἐξ ἔτι τοῦ ὅτε διογενὲς Βρισηΐδα κούρην
Il.9.107 χωομένου Ἀχιλῆος ἔβης κλισίηθεν ἀπούρας
Il.9.108 οὔ τι καθʼ ἡμέτερόν γε νόον· μάλα γάρ τοι ἔγωγε
Il.9.109 πόλλʼ ἀπεμυθεόμην· σὺ δὲ σῷ μεγαλήτορι θυμῷ
Il.9.110 εἴξας ἄνδρα φέριστον, ὃν ἀθάνατοί περ ἔτισαν,
Il.9.111 ἠτίμησας, ἑλὼν γὰρ ἔχεις γέρας· ἀλλʼ ἔτι καὶ νῦν
Il.9.112 φραζώμεσθʼ ὥς κέν μιν ἀρεσσάμενοι πεπίθωμεν
Il.9.113 δώροισίν τʼ ἀγανοῖσιν ἔπεσσί τε μειλιχίοισι.
Il.9.114 τὸν δʼ αὖτε προσέειπεν ἄναξ ἀνδρῶν Ἀγαμέμνων·
Il.9.115 ὦ γέρον οὔ τι ψεῦδος ἐμὰς ἄτας κατέλεξας·
Il.9.116 ἀασάμην, οὐδʼ αὐτὸς ἀναίνομαι. ἀντί νυ πολλῶν
Il.9.117 λαῶν ἐστὶν ἀνὴρ ὅν τε Ζεὺς κῆρι φιλήσῃ,
Il.9.118 ὡς νῦν τοῦτον ἔτισε, δάμασσε δὲ λαὸν Ἀχαιῶν.
Il.9.119 ἀλλʼ ἐπεὶ ἀασάμην φρεσὶ λευγαλέῃσι πιθήσας,
Il.9.120 ἂψ ἐθέλω ἀρέσαι δόμεναί τʼ ἀπερείσιʼ ἄποινα.
Il.9.121 ὑμῖν δʼ ἐν πάντεσσι περικλυτὰ δῶρʼ ὀνομήνω
Il.9.122 ἕπτʼ ἀπύρους τρίποδας, δέκα δὲ χρυσοῖο τάλαντα,
Il.9.123 αἴθωνας δὲ λέβητας ἐείκοσι, δώδεκα δʼ ἵππους
Il.9.124 πηγοὺς ἀθλοφόρους, οἳ ἀέθλια ποσσὶν ἄροντο.
Il.9.125 οὔ κεν ἀλήϊος εἴη ἀνὴρ ᾧ τόσσα γένοιτο,
Il.9.126 οὐδέ κεν ἀκτήμων ἐριτίμοιο χρυσοῖο,
Il.9.127 ὅσσά μοι ἠνείκαντο ἀέθλια μώνυχες ἵπποι.
Il.9.128 δώσω δʼ ἑπτὰ γυναῖκας ἀμύμονα ἔργα ἰδυίας
Il.9.129 Λεσβίδας, ἃς ὅτε Λέσβον ἐϋκτιμένην ἕλεν αὐτὸς
Il.9.130 ἐξελόμην, αἳ κάλλει ἐνίκων φῦλα γυναικῶν.
Il.9.131 τὰς μέν οἱ δώσω, μετὰ δʼ ἔσσεται ἣν τότʼ ἀπηύρων
Il.9.132 κούρη Βρισῆος· ἐπὶ δὲ μέγαν ὅρκον ὀμοῦμαι
Il.9.133 μή ποτε τῆς εὐνῆς ἐπιβήμεναι ἠδὲ μιγῆναι,
Il.9.134 ἣ θέμις ἀνθρώπων πέλει ἀνδρῶν ἠδὲ γυναικῶν.
Il.9.135 ταῦτα μὲν αὐτίκα πάντα παρέσσεται· εἰ δέ κεν αὖτε
Il.9.136 ἄστυ μέγα Πριάμοιο θεοὶ δώωσʼ ἀλαπάξαι,
Il.9.137 νῆα ἅλις χρυσοῦ καὶ χαλκοῦ νηησάσθω
Il.9.138 εἰσελθών, ὅτε κεν δατεώμεθα ληΐδʼ Ἀχαιοί,
Il.9.139 Τρωϊάδας δὲ γυναῖκας ἐείκοσιν αὐτὸς ἑλέσθω,
Il.9.140 αἴ κε μετʼ Ἀργείην Ἑλένην κάλλισται ἔωσιν.
Il.9.141 εἰ δέ κεν Ἄργος ἱκοίμεθʼ Ἀχαιϊκὸν οὖθαρ ἀρούρης
Il.9.142 γαμβρός κέν μοι ἔοι· τίσω δέ μιν ἶσον Ὀρέστῃ,
Il.9.143 ὅς μοι τηλύγετος τρέφεται θαλίῃ ἔνι πολλῇ.
Il.9.144 τρεῖς δέ μοί εἰσι θύγατρες ἐνὶ μεγάρῳ εὐπήκτῳ
Il.9.145 Χρυσόθεμις καὶ Λαοδίκη καὶ Ἰφιάνασσα,
Il.9.146 τάων ἥν κʼ ἐθέλῃσι φίλην ἀνάεδνον ἀγέσθω
Il.9.147 πρὸς οἶκον Πηλῆος· ἐγὼ δʼ ἐπὶ μείλια δώσω
Il.9.148 πολλὰ μάλʼ, ὅσσʼ οὔ πώ τις ἑῇ ἐπέδωκε θυγατρί·
Il.9.149 ἑπτὰ δέ οἱ δώσω εὖ ναιόμενα πτολίεθρα
Il.9.150 Καρδαμύλην Ἐνόπην τε καὶ Ἱρὴν ποιήεσσαν
Il.9.151 Φηράς τε ζαθέας ἠδʼ Ἄνθειαν βαθύλειμον
Il.9.152 καλήν τʼ Αἴπειαν καὶ Πήδασον ἀμπελόεσσαν.
Il.9.153 πᾶσαι δʼ ἐγγὺς ἁλός, νέαται Πύλου ἠμαθόεντος·
Il.9.154 ἐν δʼ ἄνδρες ναίουσι πολύρρηνες πολυβοῦται,
Il.9.155 οἵ κέ ἑ δωτίνῃσι θεὸν ὣς τιμήσουσι
Il.9.156 καί οἱ ὑπὸ σκήπτρῳ λιπαρὰς τελέουσι θέμιστας.
Il.9.157 ταῦτά κέ οἱ τελέσαιμι μεταλήξαντι χόλοιο.
Il.9.158 δμηθήτω· Ἀΐδης τοι ἀμείλιχος ἠδʼ ἀδάμαστος,
Il.9.159 τοὔνεκα καί τε βροτοῖσι θεῶν ἔχθιστος ἁπάντων·
Il.9.160 καί μοι ὑποστήτω ὅσσον βασιλεύτερός εἰμι
Il.9.161 ἠδʼ ὅσσον γενεῇ προγενέστερος εὔχομαι εἶναι.
Il.9.162 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.9.163 Ἀτρεΐδη κύδιστε ἄναξ ἀνδρῶν Ἀγάμεμνον
Il.9.164 δῶρα μὲν οὐκέτʼ ὀνοστὰ διδοῖς Ἀχιλῆϊ ἄνακτι·
Il.9.165 ἀλλʼ ἄγετε κλητοὺς ὀτρύνομεν, οἵ κε τάχιστα
Il.9.166 ἔλθωσʼ ἐς κλισίην Πηληϊάδεω Ἀχιλῆος.
Il.9.167 εἰ δʼ ἄγε τοὺς ἂν ἐγὼ ἐπιόψομαι οἳ δὲ πιθέσθων.
Il.9.168 Φοῖνιξ μὲν πρώτιστα Διῒ φίλος ἡγησάσθω,
Il.9.169 αὐτὰρ ἔπειτʼ Αἴας τε μέγας καὶ δῖος Ὀδυσσεύς·
Il.9.170 κηρύκων δʼ Ὀδίος τε καὶ Εὐρυβάτης ἅμʼ ἑπέσθων.
Il.9.171 φέρτε δὲ χερσὶν ὕδωρ, εὐφημῆσαί τε κέλεσθε,
Il.9.172 ὄφρα Διὶ Κρονίδῃ ἀρησόμεθʼ, αἴ κʼ ἐλεήσῃ.
Il.9.173 ὣς φάτο, τοῖσι δὲ πᾶσιν ἑαδότα μῦθον ἔειπεν.
Il.9.174 αὐτίκα κήρυκες μὲν ὕδωρ ἐπὶ χεῖρας ἔχευαν,
Il.9.175 κοῦροι δὲ κρητῆρας ἐπεστέψαντο ποτοῖο,
Il.9.176 νώμησαν δʼ ἄρα πᾶσιν ἐπαρξάμενοι δεπάεσσιν.
Il.9.177 αὐτὰρ ἐπεὶ σπεῖσάν τʼ ἔπιόν θʼ ὅσον ἤθελε θυμός,
Il.9.178 ὁρμῶντʼ ἐκ κλισίης Ἀγαμέμνονος Ἀτρεΐδαο.
Il.9.179 τοῖσι δὲ πόλλʼ ἐπέτελλε Γερήνιος ἱππότα Νέστωρ
Il.9.180 δενδίλλων ἐς ἕκαστον, Ὀδυσσῆϊ δὲ μάλιστα,
Il.9.181 πειρᾶν ὡς πεπίθοιεν ἀμύμονα Πηλεΐωνα.
Il.9.182 τὼ δὲ βάτην παρὰ θῖνα πολυφλοίσβοιο θαλάσσης
Il.9.183 πολλὰ μάλʼ εὐχομένω γαιηόχῳ ἐννοσιγαίῳ
Il.9.184 ῥηϊδίως πεπιθεῖν μεγάλας φρένας Αἰακίδαο.
Il.9.185 Μυρμιδόνων δʼ ἐπί τε κλισίας καὶ νῆας ἱκέσθην,
Il.9.186 τὸν δʼ εὗρον φρένα τερπόμενον φόρμιγγι λιγείῃ
Il.9.187 καλῇ δαιδαλέῃ, ἐπὶ δʼ ἀργύρεον ζυγὸν ἦεν,
Il.9.188 τὴν ἄρετʼ ἐξ ἐνάρων πόλιν Ἠετίωνος ὀλέσσας·
Il.9.189 τῇ ὅ γε θυμὸν ἔτερπεν, ἄειδε δʼ ἄρα κλέα ἀνδρῶν.
Il.9.190 Πάτροκλος δέ οἱ οἶος ἐναντίος ἧστο σιωπῇ,
Il.9.191 δέγμενος Αἰακίδην ὁπότε λήξειεν ἀείδων,
Il.9.192 τὼ δὲ βάτην προτέρω, ἡγεῖτο δὲ δῖος Ὀδυσσεύς,
Il.9.193 στὰν δὲ πρόσθʼ αὐτοῖο· ταφὼν δʼ ἀνόρουσεν Ἀχιλλεὺς
Il.9.194 αὐτῇ σὺν φόρμιγγι λιπὼν ἕδος ἔνθα θάασσεν.
Il.9.195 ὣς δʼ αὔτως Πάτροκλος, ἐπεὶ ἴδε φῶτας, ἀνέστη.
Il.9.196 τὼ καὶ δεικνύμενος προσέφη πόδας ὠκὺς Ἀχιλλεύς·
Il.9.197 χαίρετον· ἦ φίλοι ἄνδρες ἱκάνετον ἦ τι μάλα χρεώ,
Il.9.198 οἵ μοι σκυζομένῳ περ Ἀχαιῶν φίλτατοί ἐστον.
Il.9.199 ὣς ἄρα φωνήσας προτέρω ἄγε δῖος Ἀχιλλεύς,
Il.9.200 εἷσεν δʼ ἐν κλισμοῖσι τάπησί τε πορφυρέοισιν.
Il.9.201 αἶψα δὲ Πάτροκλον προσεφώνεεν ἐγγὺς ἐόντα·
Il.9.202 μείζονα δὴ κρητῆρα Μενοιτίου υἱὲ καθίστα,
Il.9.203 ζωρότερον δὲ κέραιε, δέπας δʼ ἔντυνον ἑκάστῳ·
Il.9.204 οἳ γὰρ φίλτατοι ἄνδρες ἐμῷ ὑπέασι μελάθρῳ.
Il.9.205 ὣς φάτο, Πάτροκλος δὲ φίλῳ ἐπεπείθεθʼ ἑταίρῳ.
Il.9.206 αὐτὰρ ὅ γε κρεῖον μέγα κάββαλεν ἐν πυρὸς αὐγῇ,
Il.9.207 ἐν δʼ ἄρα νῶτον ἔθηκʼ ὄϊος καὶ πίονος αἰγός,
Il.9.208 ἐν δὲ συὸς σιάλοιο ῥάχιν τεθαλυῖαν ἀλοιφῇ.
Il.9.209 τῷ δʼ ἔχεν Αὐτομέδων, τάμνεν δʼ ἄρα δῖος Ἀχιλλεύς.
Il.9.210 καὶ τὰ μὲν εὖ μίστυλλε καὶ ἀμφʼ ὀβελοῖσιν ἔπειρε,
Il.9.211 πῦρ δὲ Μενοιτιάδης δαῖεν μέγα ἰσόθεος φώς.
Il.9.212 αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,
Il.9.213 ἀνθρακιὴν στορέσας ὀβελοὺς ἐφύπερθε τάνυσσε,
Il.9.214 πάσσε δʼ ἁλὸς θείοιο κρατευτάων ἐπαείρας.
Il.9.215 αὐτὰρ ἐπεί ῥʼ ὤπτησε καὶ εἰν ἐλεοῖσιν ἔχευε,
Il.9.216 Πάτροκλος μὲν σῖτον ἑλὼν ἐπένειμε τραπέζῃ
Il.9.217 καλοῖς ἐν κανέοισιν, ἀτὰρ κρέα νεῖμεν Ἀχιλλεύς.
Il.9.218 αὐτὸς δʼ ἀντίον ἷζεν Ὀδυσσῆος θείοιο
Il.9.219 τοίχου τοῦ ἑτέροιο, θεοῖσι δὲ θῦσαι ἀνώγει
Il.9.220 Πάτροκλον ὃν ἑταῖρον· ὃ δʼ ἐν πυρὶ βάλλε θυηλάς.
Il.9.221 οἳ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Il.9.222 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Il.9.223 νεῦσʼ Αἴας Φοίνικι· νόησε δὲ δῖος Ὀδυσσεύς,
Il.9.224 πλησάμενος δʼ οἴνοιο δέπας δείδεκτʼ Ἀχιλῆα·
Il.9.225 χαῖρʼ Ἀχιλεῦ· δαιτὸς μὲν ἐΐσης οὐκ ἐπιδευεῖς
Il.9.226 ἠμὲν ἐνὶ κλισίῃ Ἀγαμέμνονος Ἀτρεΐδαο
Il.9.227 ἠδὲ καὶ ἐνθάδε νῦν, πάρα γὰρ μενοεικέα πολλὰ
Il.9.228 δαίνυσθʼ· ἀλλʼ οὐ δαιτὸς ἐπηράτου ἔργα μέμηλεν,
Il.9.229 ἀλλὰ λίην μέγα πῆμα διοτρεφὲς εἰσορόωντες
Il.9.230 δείδιμεν· ἐν δοιῇ δὲ σαωσέμεν ἢ ἀπολέσθαι
Il.9.231 νῆας ἐϋσσέλμους, εἰ μὴ σύ γε δύσεαι ἀλκήν.
Il.9.232 ἐγγὺς γὰρ νηῶν καὶ τείχεος αὖλιν ἔθεντο
Il.9.233 Τρῶες ὑπέρθυμοι τηλεκλειτοί τʼ ἐπίκουροι
Il.9.234 κηάμενοι πυρὰ πολλὰ κατὰ στρατόν, οὐδʼ ἔτι φασὶ
Il.9.235 σχήσεσθʼ, ἀλλʼ ἐν νηυσὶ μελαίνῃσιν πεσέεσθαι.
Il.9.236 Ζεὺς δέ σφι Κρονίδης ἐνδέξια σήματα φαίνων
Il.9.237 ἀστράπτει· Ἕκτωρ δὲ μέγα σθένεϊ βλεμεαίνων
Il.9.238 μαίνεται ἐκπάγλως πίσυνος Διί, οὐδέ τι τίει
Il.9.239 ἀνέρας οὐδὲ θεούς· κρατερὴ δέ ἑ λύσσα δέδυκεν.
Il.9.240 ἀρᾶται δὲ τάχιστα φανήμεναι Ἠῶ δῖαν·
Il.9.241 στεῦται γὰρ νηῶν ἀποκόψειν ἄκρα κόρυμβα
Il.9.242 αὐτάς τʼ ἐμπρήσειν μαλεροῦ πυρός, αὐτὰρ Ἀχαιοὺς
Il.9.243 δῃώσειν παρὰ τῇσιν ὀρινομένους ὑπὸ καπνοῦ.
Il.9.244 ταῦτʼ αἰνῶς δείδοικα κατὰ φρένα, μή οἱ ἀπειλὰς
Il.9.245 ἐκτελέσωσι θεοί, ἡμῖν δὲ δὴ αἴσιμον εἴη
Il.9.246 φθίσθαι ἐνὶ Τροίῃ ἑκὰς Ἄργεος ἱπποβότοιο.
Il.9.247 ἀλλʼ ἄνα εἰ μέμονάς γε καὶ ὀψέ περ υἷας Ἀχαιῶν
Il.9.248 τειρομένους ἐρύεσθαι ὑπὸ Τρώων ὀρυμαγδοῦ.
Il.9.249 αὐτῷ τοι μετόπισθʼ ἄχος ἔσσεται, οὐδέ τι μῆχος
Il.9.250 ῥεχθέντος κακοῦ ἔστʼ ἄκος εὑρεῖν· ἀλλὰ πολὺ πρὶν
Il.9.251 φράζευ ὅπως Δαναοῖσιν ἀλεξήσεις κακὸν ἦμαρ.
Il.9.252 ὦ πέπον ἦ μὲν σοί γε πατὴρ ἐπετέλλετο Πηλεὺς
Il.9.253 ἤματι τῷ ὅτε σʼ ἐκ Φθίης Ἀγαμέμνονι πέμπε·
Il.9.254 τέκνον ἐμὸν κάρτος μὲν Ἀθηναίη τε καὶ Ἥρη
Il.9.255 δώσουσʼ αἴ κʼ ἐθέλωσι, σὺ δὲ μεγαλήτορα θυμὸν
Il.9.256 ἴσχειν ἐν στήθεσσι· φιλοφροσύνη γὰρ ἀμείνων·
Il.9.257 ληγέμεναι δʼ ἔριδος κακομηχάνου, ὄφρά σε μᾶλλον
Il.9.258 τίωσʼ Ἀργείων ἠμὲν νέοι ἠδὲ γέροντες.
Il.9.259 ὣς ἐπέτελλʼ ὃ γέρων, σὺ δὲ λήθεαι· ἀλλʼ ἔτι καὶ νῦν
Il.9.260 παύεʼ, ἔα δὲ χόλον θυμαλγέα· σοὶ δʼ Ἀγαμέμνων
Il.9.261 ἄξια δῶρα δίδωσι μεταλήξαντι χόλοιο.
Il.9.262 εἰ δὲ σὺ μέν μευ ἄκουσον, ἐγὼ δέ κέ τοι καταλέξω
Il.9.263 ὅσσά τοι ἐν κλισίῃσιν ὑπέσχετο δῶρʼ Ἀγαμέμνων·
Il.9.264 ἕπτʼ ἀπύρους τρίποδας, δέκα δὲ χρυσοῖο τάλαντα,
Il.9.265 αἴθωνας δὲ λέβητας ἐείκοσι, δώδεκα δʼ ἵππους
Il.9.266 πηγοὺς ἀθλοφόρους, οἳ ἀέθλια ποσσὶν ἄροντο.
Il.9.267 οὔ κεν ἀλήϊος εἴη ἀνὴρ ᾧ τόσσα γένοιτο
Il.9.268 οὐδέ κεν ἀκτήμων ἐριτίμοιο χρυσοῖο,
Il.9.269 ὅσσʼ Ἀγαμέμνονος ἵπποι ἀέθλια ποσσὶν ἄροντο.
Il.9.270 δώσει δʼ ἑπτὰ γυναῖκας ἀμύμονα ἔργα ἰδυίας
Il.9.271 Λεσβίδας, ἃς ὅτε Λέσβον ἐϋκτιμένην ἕλες αὐτὸς
Il.9.272 ἐξέλεθʼ, αἳ τότε κάλλει ἐνίκων φῦλα γυναικῶν.
Il.9.273 τὰς μέν τοι δώσει, μετὰ δʼ ἔσσεται ἣν τότʼ ἀπηύρα
Il.9.274 κούρη Βρισῆος· ἐπὶ δὲ μέγαν ὅρκον ὀμεῖται
Il.9.275 μή ποτε τῆς εὐνῆς ἐπιβήμεναι ἠδὲ μιγῆναι
Il.9.276 ἣ θέμις ἐστὶν ἄναξ ἤτʼ ἀνδρῶν ἤτε γυναικῶν.
Il.9.277 ταῦτα μὲν αὐτίκα πάντα παρέσσεται· εἰ δέ κεν αὖτε
Il.9.278 ἄστυ μέγα Πριάμοιο θεοὶ δώωσʼ ἀλαπάξαι,
Il.9.279 νῆα ἅλις χρυσοῦ καὶ χαλκοῦ νηήσασθαι
Il.9.280 εἰσελθών, ὅτε κεν δατεώμεθα ληΐδʼ Ἀχαιοί,
Il.9.281 Τρωϊάδας δὲ γυναῖκας ἐείκοσιν αὐτὸς ἑλέσθαι,
Il.9.282 αἵ κε μετʼ Ἀργείην Ἑλένην κάλλισται ἔωσιν.
Il.9.283 εἰ δέ κεν Ἄργος ἱκοίμεθʼ Ἀχαιϊκὸν οὖθαρ ἀρούρης
Il.9.284 γαμβρός κέν οἱ ἔοις· τίσει δέ σε ἶσον Ὀρέστῃ,
Il.9.285 ὅς οἱ τηλύγετος τρέφεται θαλίῃ ἔνι πολλῇ.
Il.9.286 τρεῖς δέ οἵ εἰσι θύγατρες ἐνὶ μεγάρῳ εὐπήκτῳ
Il.9.287 Χρυσόθεμις καὶ Λαοδίκη καὶ Ἰφιάνασσα,
Il.9.288 τάων ἥν κʼ ἐθέλῃσθα φίλην ἀνάεδνον ἄγεσθαι
Il.9.289 πρὸς οἶκον Πηλῆος· ὃ δʼ αὖτʼ ἐπὶ μείλια δώσει
Il.9.290 πολλὰ μάλʼ, ὅσσʼ οὔ πώ τις ἑῇ ἐπέδωκε θυγατρί·
Il.9.291 ἑπτὰ δέ τοι δώσει εὖ ναιόμενα πτολίεθρα
Il.9.292 Καρδαμύλην Ἐνόπην τε καὶ Ἱρὴν ποιήεσσαν
Il.9.293 Φηράς τε ζαθέας ἠδʼ Ἄνθειαν βαθύλειμον
Il.9.294 καλήν τʼ Αἴπειαν καὶ Πήδασον ἀμπελόεσσαν.
Il.9.295 πᾶσαι δʼ ἐγγὺς ἁλός, νέαται Πύλου ἠμαθόεντος·
Il.9.296 ἐν δʼ ἄνδρες ναίουσι πολύρρηνες πολυβοῦται,
Il.9.297 οἵ κέ σε δωτίνῃσι θεὸν ὣς τιμήσουσι
Il.9.298 καί τοι ὑπὸ σκήπτρῳ λιπαρὰς τελέουσι θέμιστας.
Il.9.299 ταῦτά κέ τοι τελέσειε μεταλήξαντι χόλοιο.
Il.9.300 εἰ δέ τοι Ἀτρεΐδης μὲν ἀπήχθετο κηρόθι μᾶλλον
Il.9.301 αὐτὸς καὶ τοῦ δῶρα, σὺ δʼ ἄλλους περ Παναχαιοὺς
Il.9.302 τειρομένους ἐλέαιρε κατὰ στρατόν, οἵ σε θεὸν ὣς
Il.9.303 τίσουσʼ· ἦ γάρ κέ σφι μάλα μέγα κῦδος ἄροιο·
Il.9.304 νῦν γάρ χʼ Ἕκτορʼ ἕλοις, ἐπεὶ ἂν μάλα τοι σχεδὸν ἔλθοι
Il.9.305 λύσσαν ἔχων ὀλοήν, ἐπεὶ οὔ τινά φησιν ὁμοῖον
Il.9.306 οἷ ἔμεναι Δαναῶν οὓς ἐνθάδε νῆες ἔνεικαν.
Il.9.307 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.9.308 διογενὲς Λαερτιάδη πολυμήχανʼ Ὀδυσσεῦ
Il.9.309 χρὴ μὲν δὴ τὸν μῦθον ἀπηλεγέως ἀποειπεῖν,
Il.9.310 ᾗ περ δὴ φρονέω τε καὶ ὡς τετελεσμένον ἔσται,
Il.9.311 ὡς μή μοι τρύζητε παρήμενοι ἄλλοθεν ἄλλος.
Il.9.312 ἐχθρὸς γάρ μοι κεῖνος ὁμῶς Ἀΐδαο πύλῃσιν
Il.9.313 ὅς χʼ ἕτερον μὲν κεύθῃ ἐνὶ φρεσίν, ἄλλο δὲ εἴπῃ.
Il.9.314 αὐτὰρ ἐγὼν ἐρέω ὥς μοι δοκεῖ εἶναι ἄριστα·
Il.9.315 οὔτʼ ἔμεγʼ Ἀτρεΐδην Ἀγαμέμνονα πεισέμεν οἴω
Il.9.316 οὔτʼ ἄλλους Δαναούς, ἐπεὶ οὐκ ἄρα τις χάρις ἦεν
Il.9.317 μάρνασθαι δηΐοισιν ἐπʼ ἀνδράσι νωλεμὲς αἰεί.
Il.9.318 ἴση μοῖρα μένοντι καὶ εἰ μάλα τις πολεμίζοι·
Il.9.319 ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός·
Il.9.320 κάτθανʼ ὁμῶς ὅ τʼ ἀεργὸς ἀνὴρ ὅ τε πολλὰ ἐοργώς.
Il.9.321 οὐδέ τί μοι περίκειται, ἐπεὶ πάθον ἄλγεα θυμῷ
Il.9.322 αἰεὶ ἐμὴν ψυχὴν παραβαλλόμενος πολεμίζειν.
Il.9.323 ὡς δʼ ὄρνις ἀπτῆσι νεοσσοῖσι προφέρῃσι
Il.9.324 μάστακʼ ἐπεί κε λάβῃσι, κακῶς δʼ ἄρα οἱ πέλει αὐτῇ,
Il.9.325 ὣς καὶ ἐγὼ πολλὰς μὲν ἀΰπνους νύκτας ἴαυον,
Il.9.326 ἤματα δʼ αἱματόεντα διέπρησσον πολεμίζων
Il.9.327 ἀνδράσι μαρνάμενος ὀάρων ἕνεκα σφετεράων.
Il.9.328 δώδεκα δὴ σὺν νηυσὶ πόλεις ἀλάπαξʼ ἀνθρώπων,
Il.9.329 πεζὸς δʼ ἕνδεκά φημι κατὰ Τροίην ἐρίβωλον·
Il.9.330 τάων ἐκ πασέων κειμήλια πολλὰ καὶ ἐσθλὰ
Il.9.331 ἐξελόμην, καὶ πάντα φέρων Ἀγαμέμνονι δόσκον
Il.9.332 Ἀτρεΐδῃ· ὃ δʼ ὄπισθε μένων παρὰ νηυσὶ θοῇσι
Il.9.333 δεξάμενος διὰ παῦρα δασάσκετο, πολλὰ δʼ ἔχεσκεν.
Il.9.334 ἄλλα δʼ ἀριστήεσσι δίδου γέρα καὶ βασιλεῦσι·
Il.9.335 τοῖσι μὲν ἔμπεδα κεῖται, ἐμεῦ δʼ ἀπὸ μούνου Ἀχαιῶν
Il.9.336 εἵλετʼ, ἔχει δʼ ἄλοχον θυμαρέα· τῇ παριαύων
Il.9.337 τερπέσθω. τί δὲ δεῖ πολεμιζέμεναι Τρώεσσιν
Il.9.338 Ἀργείους; τί δὲ λαὸν ἀνήγαγεν ἐνθάδʼ ἀγείρας
Il.9.339 Ἀτρεΐδης; ἦ οὐχ Ἑλένης ἕνεκʼ ἠϋκόμοιο;
Il.9.340 ἦ μοῦνοι φιλέουσʼ ἀλόχους μερόπων ἀνθρώπων
Il.9.341 Ἀτρεΐδαι; ἐπεὶ ὅς τις ἀνὴρ ἀγαθὸς καὶ ἐχέφρων
Il.9.342 τὴν αὐτοῦ φιλέει καὶ κήδεται, ὡς καὶ ἐγὼ τὴν
Il.9.343 ἐκ θυμοῦ φίλεον δουρικτητήν περ ἐοῦσαν.
Il.9.344 νῦν δʼ ἐπεὶ ἐκ χειρῶν γέρας εἵλετο καί μʼ ἀπάτησε
Il.9.345 μή μευ πειράτω εὖ εἰδότος· οὐδέ με πείσει.
Il.9.346 ἀλλʼ Ὀδυσεῦ σὺν σοί τε καὶ ἄλλοισιν βασιλεῦσι
Il.9.347 φραζέσθω νήεσσιν ἀλεξέμεναι δήϊον πῦρ.
Il.9.348 ἦ μὲν δὴ μάλα πολλὰ πονήσατο νόσφιν ἐμεῖο,
Il.9.349 καὶ δὴ τεῖχος ἔδειμε, καὶ ἤλασε τάφρον ἐπʼ αὐτῷ
Il.9.350 εὐρεῖαν μεγάλην, ἐν δὲ σκόλοπας κατέπηξεν·
Il.9.351 ἀλλʼ οὐδʼ ὧς δύναται σθένος Ἕκτορος ἀνδροφόνοιο
Il.9.352 ἴσχειν· ὄφρα δʼ ἐγὼ μετʼ Ἀχαιοῖσιν πολέμιζον
Il.9.353 οὐκ ἐθέλεσκε μάχην ἀπὸ τείχεος ὀρνύμεν Ἕκτωρ,
Il.9.354 ἀλλʼ ὅσον ἐς Σκαιάς τε πύλας καὶ φηγὸν ἵκανεν·
Il.9.355 ἔνθά ποτʼ οἶον ἔμιμνε, μόγις δέ μευ ἔκφυγεν ὁρμήν.
Il.9.356 νῦν δʼ ἐπεὶ οὐκ ἐθέλω πολεμιζέμεν Ἕκτορι δίῳ
Il.9.357 αὔριον ἱρὰ Διὶ ῥέξας καὶ πᾶσι θεοῖσι
Il.9.358 νηήσας εὖ νῆας, ἐπὴν ἅλα δὲ προερύσσω,
Il.9.359 ὄψεαι, αἴ κʼ ἐθέλῃσθα καὶ αἴ κέν τοι τὰ μεμήλῃ,
Il.9.360 ἦρι μάλʼ Ἑλλήσποντον ἐπʼ ἰχθυόεντα πλεούσας
Il.9.361 νῆας ἐμάς, ἐν δʼ ἄνδρας ἐρεσσέμεναι μεμαῶτας·
Il.9.362 εἰ δέ κεν εὐπλοίην δώῃ κλυτὸς ἐννοσίγαιος
Il.9.363 ἤματί κε τριτάτῳ Φθίην ἐρίβωλον ἱκοίμην.
Il.9.364 ἔστι δέ μοι μάλα πολλά, τὰ κάλλιπον ἐνθάδε ἔρρων·
Il.9.365 ἄλλον δʼ ἐνθένδε χρυσὸν καὶ χαλκὸν ἐρυθρὸν
Il.9.366 ἠδὲ γυναῖκας ἐϋζώνους πολιόν τε σίδηρον
Il.9.367 ἄξομαι, ἅσσʼ ἔλαχόν γε· γέρας δέ μοι, ὅς περ ἔδωκεν,
Il.9.368 αὖτις ἐφυβρίζων ἕλετο κρείων Ἀγαμέμνων
Il.9.369 Ἀτρεΐδης· τῷ πάντʼ ἀγορευέμεν ὡς ἐπιτέλλω
Il.9.370 ἀμφαδόν, ὄφρα καὶ ἄλλοι ἐπισκύζωνται Ἀχαιοὶ
Il.9.371 εἴ τινά που Δαναῶν ἔτι ἔλπεται ἐξαπατήσειν
Il.9.372 αἰὲν ἀναιδείην ἐπιειμένος· οὐδʼ ἂν ἔμοιγε
Il.9.373 τετλαίη κύνεός περ ἐὼν εἰς ὦπα ἰδέσθαι·
Il.9.374 οὐδέ τί οἱ βουλὰς συμφράσσομαι, οὐδὲ μὲν ἔργον·
Il.9.375 ἐκ γὰρ δή μʼ ἀπάτησε καὶ ἤλιτεν· οὐδʼ ἂν ἔτʼ αὖτις
Il.9.376 ἐξαπάφοιτʼ ἐπέεσσιν· ἅλις δέ οἱ· ἀλλὰ ἕκηλος
Il.9.377 ἐρρέτω· ἐκ γάρ εὑ φρένας εἵλετο μητίετα Ζεύς.
Il.9.378 ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.
Il.9.379 οὐδʼ εἴ μοι δεκάκις τε καὶ εἰκοσάκις τόσα δοίη
Il.9.380 ὅσσά τέ οἱ νῦν ἔστι, καὶ εἴ ποθεν ἄλλα γένοιτο,
Il.9.381 οὐδʼ ὅσʼ ἐς Ὀρχομενὸν ποτινίσεται, οὐδʼ ὅσα Θήβας
Il.9.382 Αἰγυπτίας, ὅθι πλεῖστα δόμοις ἐν κτήματα κεῖται,
Il.9.383 αἵ θʼ ἑκατόμπυλοί εἰσι, διηκόσιοι δʼ ἀνʼ ἑκάστας
Il.9.384 ἀνέρες ἐξοιχνεῦσι σὺν ἵπποισιν καὶ ὄχεσφιν·
Il.9.385 οὐδʼ εἴ μοι τόσα δοίη ὅσα ψάμαθός τε κόνις τε,
Il.9.386 οὐδέ κεν ὧς ἔτι θυμὸν ἐμὸν πείσειʼ Ἀγαμέμνων
Il.9.387 πρίν γʼ ἀπὸ πᾶσαν ἐμοὶ δόμεναι θυμαλγέα λώβην.
Il.9.388 κούρην δʼ οὐ γαμέω Ἀγαμέμνονος Ἀτρεΐδαο,
Il.9.389 οὐδʼ εἰ χρυσείῃ Ἀφροδίτῃ κάλλος ἐρίζοι,
Il.9.390 ἔργα δʼ Ἀθηναίῃ γλαυκώπιδι ἰσοφαρίζοι·
Il.9.391 οὐδέ μιν ὧς γαμέω· ὃ δʼ Ἀχαιῶν ἄλλον ἑλέσθω,
Il.9.392 ὅς τις οἷ τʼ ἐπέοικε καὶ ὃς βασιλεύτερός ἐστιν.
Il.9.393 ἢν γὰρ δή με σαῶσι θεοὶ καὶ οἴκαδʼ ἵκωμαι,
Il.9.394 Πηλεύς θήν μοι ἔπειτα γυναῖκά γε μάσσεται αὐτός.
Il.9.395 πολλαὶ Ἀχαιΐδες εἰσὶν ἀνʼ Ἑλλάδα τε Φθίην τε
Il.9.396 κοῦραι ἀριστήων, οἵ τε πτολίεθρα ῥύονται,
Il.9.397 τάων ἥν κʼ ἐθέλωμι φίλην ποιήσομʼ ἄκοιτιν.
Il.9.398 ἔνθα δέ μοι μάλα πολλὸν ἐπέσσυτο θυμὸς ἀγήνωρ
Il.9.399 γήμαντα μνηστὴν ἄλοχον ἐϊκυῖαν ἄκοιτιν
Il.9.400 κτήμασι τέρπεσθαι τὰ γέρων ἐκτήσατο Πηλεύς·
Il.9.401 οὐ γὰρ ἐμοὶ ψυχῆς ἀντάξιον οὐδʼ ὅσα φασὶν
Il.9.402 Ἴλιον ἐκτῆσθαι εὖ ναιόμενον πτολίεθρον
Il.9.403 τὸ πρὶν ἐπʼ εἰρήνης, πρὶν ἐλθεῖν υἷας Ἀχαιῶν,
Il.9.404 οὐδʼ ὅσα λάϊνος οὐδὸς ἀφήτορος ἐντὸς ἐέργει
Il.9.405 Φοίβου Ἀπόλλωνος Πυθοῖ ἔνι πετρηέσσῃ.
Il.9.406 ληϊστοὶ μὲν γάρ τε βόες καὶ ἴφια μῆλα,
Il.9.407 κτητοὶ δὲ τρίποδές τε καὶ ἵππων ξανθὰ κάρηνα,
Il.9.408 ἀνδρὸς δὲ ψυχὴ πάλιν ἐλθεῖν οὔτε λεϊστὴ
Il.9.409 οὔθʼ ἑλετή, ἐπεὶ ἄρ κεν ἀμείψεται ἕρκος ὀδόντων.
Il.9.410 μήτηρ γάρ τέ μέ φησι θεὰ Θέτις ἀργυρόπεζα
Il.9.411 διχθαδίας κῆρας φερέμεν θανάτοιο τέλος δέ.
Il.9.412 εἰ μέν κʼ αὖθι μένων Τρώων πόλιν ἀμφιμάχωμαι,
Il.9.413 ὤλετο μέν μοι νόστος, ἀτὰρ κλέος ἄφθιτον ἔσται·
Il.9.414 εἰ δέ κεν οἴκαδʼ ἵκωμι φίλην ἐς πατρίδα γαῖαν,
Il.9.415 ὤλετό μοι κλέος ἐσθλόν, ἐπὶ δηρὸν δέ μοι αἰὼν
Il.9.416 ἔσσεται, οὐδέ κέ μʼ ὦκα τέλος θανάτοιο κιχείη.
Il.9.417 καὶ δʼ ἂν τοῖς ἄλλοισιν ἐγὼ παραμυθησαίμην
Il.9.418 οἴκαδʼ ἀποπλείειν, ἐπεὶ οὐκέτι δήετε τέκμωρ
Il.9.419 Ἰλίου αἰπεινῆς· μάλα γάρ ἑθεν εὐρύοπα Ζεὺς
Il.9.420 χεῖρα ἑὴν ὑπερέσχε, τεθαρσήκασι δὲ λαοί.
Il.9.421 ἀλλʼ ὑμεῖς μὲν ἰόντες ἀριστήεσσιν Ἀχαιῶν
Il.9.422 ἀγγελίην ἀπόφασθε· τὸ γὰρ γέρας ἐστὶ γερόντων·
Il.9.423 ὄφρʼ ἄλλην φράζωνται ἐνὶ φρεσὶ μῆτιν ἀμείνω,
Il.9.424 ἥ κέ σφιν νῆάς τε σαῷ καὶ λαὸν Ἀχαιῶν
Il.9.425 νηυσὶν ἔπι γλαφυρῇς, ἐπεὶ οὔ σφισιν ἥδέ γʼ ἑτοίμη
Il.9.426 ἣν νῦν ἐφράσσαντο ἐμεῦ ἀπομηνίσαντος·
Il.9.427 Φοῖνιξ δʼ αὖθι παρʼ ἄμμι μένων κατακοιμηθήτω,
Il.9.428 ὄφρά μοι ἐν νήεσσι φίλην ἐς πατρίδʼ ἕπηται
Il.9.429 αὔριον ἢν ἐθέλῃσιν· ἀνάγκῃ δʼ οὔ τί μιν ἄξω.
Il.9.430 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ
Il.9.431 μῦθον ἀγασσάμενοι· μάλα γὰρ κρατερῶς ἀπέειπεν·
Il.9.432 ὀψὲ δὲ δὴ μετέειπε γέρων ἱππηλάτα Φοῖνιξ
Il.9.433 δάκρυʼ ἀναπρήσας· περὶ γὰρ δίε νηυσὶν Ἀχαιῶν·
Il.9.434 εἰ μὲν δὴ νόστόν γε μετὰ φρεσὶ φαίδιμʼ Ἀχιλλεῦ
Il.9.435 βάλλεαι, οὐδέ τι πάμπαν ἀμύνειν νηυσὶ θοῇσι
Il.9.436 πῦρ ἐθέλεις ἀΐδηλον, ἐπεὶ χόλος ἔμπεσε θυμῷ,
Il.9.437 πῶς ἂν ἔπειτʼ ἀπὸ σεῖο φίλον τέκος αὖθι λιποίμην
Il.9.438 οἶος; σοὶ δέ μʼ ἔπεμπε γέρων ἱππηλάτα Πηλεὺς
Il.9.439 ἤματι τῷ ὅτε σʼ ἐκ Φθίης Ἀγαμέμνονι πέμπε
Il.9.440 νήπιον οὔ πω εἰδόθʼ ὁμοιΐου πολέμοιο
Il.9.441 οὐδʼ ἀγορέων, ἵνα τʼ ἄνδρες ἀριπρεπέες τελέθουσι.
Il.9.442 τοὔνεκά με προέηκε διδασκέμεναι τάδε πάντα,
Il.9.443 μύθων τε ῥητῆρʼ ἔμεναι πρηκτῆρά τε ἔργων.
Il.9.444 ὡς ἂν ἔπειτʼ ἀπὸ σεῖο φίλον τέκος οὐκ ἐθέλοιμι
Il.9.445 λείπεσθʼ, οὐδʼ εἴ κέν μοι ὑποσταίη θεὸς αὐτὸς
Il.9.446 γῆρας ἀποξύσας θήσειν νέον ἡβώοντα,
Il.9.447 οἷον ὅτε πρῶτον λίπον Ἑλλάδα καλλιγύναικα
Il.9.448 φεύγων νείκεα πατρὸς Ἀμύντορος Ὀρμενίδαο,
Il.9.449 ὅς μοι παλλακίδος περιχώσατο καλλικόμοιο,
Il.9.450 τὴν αὐτὸς φιλέεσκεν, ἀτιμάζεσκε δʼ ἄκοιτιν
Il.9.451 μητέρʼ ἐμήν· ἣ δʼ αἰὲν ἐμὲ λισσέσκετο γούνων
Il.9.452 παλλακίδι προμιγῆναι, ἵνʼ ἐχθήρειε γέροντα.
Il.9.453 τῇ πιθόμην καὶ ἔρεξα· πατὴρ δʼ ἐμὸς αὐτίκʼ ὀϊσθεὶς
Il.9.454 πολλὰ κατηρᾶτο, στυγερὰς δʼ ἐπεκέκλετʼ Ἐρινῦς,
Il.9.455 μή ποτε γούνασιν οἷσιν ἐφέσσεσθαι φίλον υἱὸν
Il.9.456 ἐξ ἐμέθεν γεγαῶτα· θεοὶ δʼ ἐτέλειον ἐπαρὰς
Il.9.457 Ζεύς τε καταχθόνιος καὶ ἐπαινὴ Περσεφόνεια.
Il.9.462 ἔνθʼ ἐμοὶ οὐκέτι πάμπαν ἐρητύετʼ ἐν φρεσὶ θυμὸς
Il.9.463 πατρὸς χωομένοιο κατὰ μέγαρα στρωφᾶσθαι.
Il.9.464 ἦ μὲν πολλὰ ἔται καὶ ἀνεψιοὶ ἀμφὶς ἐόντες
Il.9.465 αὐτοῦ λισσόμενοι κατερήτυον ἐν μεγάροισι,
Il.9.466 πολλὰ δὲ ἴφια μῆλα καὶ εἰλίποδας ἕλικας βοῦς
Il.9.467 ἔσφαζον, πολλοὶ δὲ σύες θαλέθοντες ἀλοιφῇ
Il.9.468 εὑόμενοι τανύοντο διὰ φλογὸς Ἡφαίστοιο,
Il.9.469 πολλὸν δʼ ἐκ κεράμων μέθυ πίνετο τοῖο γέροντος.
Il.9.470 εἰνάνυχες δέ μοι ἀμφʼ αὐτῷ παρὰ νύκτας ἴαυον·
Il.9.471 οἳ μὲν ἀμειβόμενοι φυλακὰς ἔχον, οὐδέ ποτʼ ἔσβη
Il.9.472 πῦρ, ἕτερον μὲν ὑπʼ αἰθούσῃ εὐερκέος αὐλῆς,
Il.9.473 ἄλλο δʼ ἐνὶ προδόμῳ, πρόσθεν θαλάμοιο θυράων.
Il.9.474 ἀλλʼ ὅτε δὴ δεκάτη μοι ἐπήλυθε νὺξ ἐρεβεννή,
Il.9.475 καὶ τότʼ ἐγὼ θαλάμοιο θύρας πυκινῶς ἀραρυίας
Il.9.476 ῥήξας ἐξῆλθον, καὶ ὑπέρθορον ἑρκίον αὐλῆς
Il.9.477 ῥεῖα, λαθὼν φύλακάς τʼ ἄνδρας δμῳάς τε γυναῖκας.
Il.9.478 φεῦγον ἔπειτʼ ἀπάνευθε διʼ Ἑλλάδος εὐρυχόροιο,
Il.9.479 Φθίην δʼ ἐξικόμην ἐριβώλακα μητέρα μήλων
Il.9.480 ἐς Πηλῆα ἄναχθʼ· ὃ δέ με πρόφρων ὑπέδεκτο,
Il.9.481 καί μʼ ἐφίλησʼ ὡς εἴ τε πατὴρ ὃν παῖδα φιλήσῃ
Il.9.482 μοῦνον τηλύγετον πολλοῖσιν ἐπὶ κτεάτεσσι,
Il.9.483 καί μʼ ἀφνειὸν ἔθηκε, πολὺν δέ μοι ὤπασε λαόν·
Il.9.484 ναῖον δʼ ἐσχατιὴν Φθίης Δολόπεσσιν ἀνάσσων.
Il.9.485 καί σε τοσοῦτον ἔθηκα θεοῖς ἐπιείκελʼ Ἀχιλλεῦ,
Il.9.486 ἐκ θυμοῦ φιλέων, ἐπεὶ οὐκ ἐθέλεσκες ἅμʼ ἄλλῳ
Il.9.487 οὔτʼ ἐς δαῖτʼ ἰέναι οὔτʼ ἐν μεγάροισι πάσασθαι,
Il.9.488 πρίν γʼ ὅτε δή σʼ ἐπʼ ἐμοῖσιν ἐγὼ γούνεσσι καθίσσας
Il.9.489 ὄψου τʼ ἄσαιμι προταμὼν καὶ οἶνον ἐπισχών.
Il.9.490 πολλάκι μοι κατέδευσας ἐπὶ στήθεσσι χιτῶνα
Il.9.491 οἴνου ἀποβλύζων ἐν νηπιέῃ ἀλεγεινῇ.
Il.9.492 ὣς ἐπὶ σοὶ μάλα πολλὰ πάθον καὶ πολλὰ μόγησα,
Il.9.493 τὰ φρονέων ὅ μοι οὔ τι θεοὶ γόνον ἐξετέλειον
Il.9.494 ἐξ ἐμεῦ· ἀλλὰ σὲ παῖδα θεοῖς ἐπιείκελʼ Ἀχιλλεῦ
Il.9.495 ποιεύμην, ἵνα μοί ποτʼ ἀεικέα λοιγὸν ἀμύνῃς.
Il.9.496 ἀλλʼ Ἀχιλεῦ δάμασον θυμὸν μέγαν· οὐδέ τί σε χρὴ
Il.9.497 νηλεὲς ἦτορ ἔχειν· στρεπτοὶ δέ τε καὶ θεοὶ αὐτοί,
Il.9.498 τῶν περ καὶ μείζων ἀρετὴ τιμή τε βίη τε.
Il.9.499 καὶ μὲν τοὺς θυέεσσι καὶ εὐχωλῇς ἀγανῇσι
Il.9.500 λοιβῇ τε κνίσῃ τε παρατρωπῶσʼ ἄνθρωποι
Il.9.501 λισσόμενοι, ὅτε κέν τις ὑπερβήῃ καὶ ἁμάρτῃ.
Il.9.502 καὶ γάρ τε λιταί εἰσι Διὸς κοῦραι μεγάλοιο
Il.9.503 χωλαί τε ῥυσαί τε παραβλῶπές τʼ ὀφθαλμώ,
Il.9.504 αἵ ῥά τε καὶ μετόπισθʼ ἄτης ἀλέγουσι κιοῦσαι.
Il.9.505 ἣ δʼ ἄτη σθεναρή τε καὶ ἀρτίπος, οὕνεκα πάσας
Il.9.506 πολλὸν ὑπεκπροθέει, φθάνει δέ τε πᾶσαν ἐπʼ αἶαν
Il.9.507 βλάπτουσʼ ἀνθρώπους· αἳ δʼ ἐξακέονται ὀπίσσω.
Il.9.508 ὃς μέν τʼ αἰδέσεται κούρας Διὸς ἆσσον ἰούσας,
Il.9.509 τὸν δὲ μέγʼ ὤνησαν καί τʼ ἔκλυον εὐχομένοιο·
Il.9.510 ὃς δέ κʼ ἀνήνηται καί τε στερεῶς ἀποείπῃ,
Il.9.511 λίσσονται δʼ ἄρα ταί γε Δία Κρονίωνα κιοῦσαι
Il.9.512 τῷ ἄτην ἅμʼ ἕπεσθαι, ἵνα βλαφθεὶς ἀποτίσῃ.
Il.9.513 ἀλλʼ Ἀχιλεῦ πόρε καὶ σὺ Διὸς κούρῃσιν ἕπεσθαι
Il.9.514 τιμήν, ἥ τʼ ἄλλων περ ἐπιγνάμπτει νόον ἐσθλῶν.
Il.9.515 εἰ μὲν γὰρ μὴ δῶρα φέροι τὰ δʼ ὄπισθʼ ὀνομάζοι
Il.9.516 Ἀτρεΐδης, ἀλλʼ αἰὲν ἐπιζαφελῶς χαλεπαίνοι,
Il.9.517 οὐκ ἂν ἔγωγέ σε μῆνιν ἀπορρίψαντα κελοίμην
Il.9.518 Ἀργείοισιν ἀμυνέμεναι χατέουσί περ ἔμπης·
Il.9.519 νῦν δʼ ἅμα τʼ αὐτίκα πολλὰ διδοῖ τὰ δʼ ὄπισθεν ὑπέστη,
Il.9.520 ἄνδρας δὲ λίσσεσθαι ἐπιπροέηκεν ἀρίστους
Il.9.521 κρινάμενος κατὰ λαὸν Ἀχαιϊκόν, οἵ τε σοὶ αὐτῷ
Il.9.522 φίλτατοι Ἀργείων· τῶν μὴ σύ γε μῦθον ἐλέγξῃς
Il.9.523 μηδὲ πόδας· πρὶν δʼ οὔ τι νεμεσσητὸν κεχολῶσθαι.
Il.9.524 οὕτω καὶ τῶν πρόσθεν ἐπευθόμεθα κλέα ἀνδρῶν
Il.9.525 ἡρώων, ὅτε κέν τινʼ ἐπιζάφελος χόλος ἵκοι·
Il.9.526 δωρητοί τε πέλοντο παράρρητοί τʼ ἐπέεσσι.
Il.9.527 μέμνημαι τόδε ἔργον ἐγὼ πάλαι οὔ τι νέον γε
Il.9.528 ὡς ἦν· ἐν δʼ ὑμῖν ἐρέω πάντεσσι φίλοισι.
Il.9.529 Κουρῆτές τʼ ἐμάχοντο καὶ Αἰτωλοὶ μενεχάρμαι
Il.9.530 ἀμφὶ πόλιν Καλυδῶνα καὶ ἀλλήλους ἐνάριζον,
Il.9.531 Αἰτωλοὶ μὲν ἀμυνόμενοι Καλυδῶνος ἐραννῆς,
Il.9.532 Κουρῆτες δὲ διαπραθέειν μεμαῶτες Ἄρηϊ.
Il.9.533 καὶ γὰρ τοῖσι κακὸν χρυσόθρονος Ἄρτεμις ὦρσε
Il.9.534 χωσαμένη ὅ οἱ οὔ τι θαλύσια γουνῷ ἀλωῆς
Il.9.535 Οἰνεὺς ῥέξʼ· ἄλλοι δὲ θεοὶ δαίνυνθʼ ἑκατόμβας,
Il.9.536 οἴῃ δʼ οὐκ ἔρρεξε Διὸς κούρῃ μεγάλοιο.
Il.9.537 ἢ λάθετʼ ἢ οὐκ ἐνόησεν· ἀάσατο δὲ μέγα θυμῷ.
Il.9.538 ἣ δὲ χολωσαμένη δῖον γένος ἰοχέαιρα
Il.9.539 ὦρσεν ἔπι χλούνην σῦν ἄγριον ἀργιόδοντα,
Il.9.540 ὃς κακὰ πόλλʼ ἕρδεσκεν ἔθων Οἰνῆος ἀλωήν·
Il.9.541 πολλὰ δʼ ὅ γε προθέλυμνα χαμαὶ βάλε δένδρεα μακρὰ
Il.9.542 αὐτῇσιν ῥίζῃσι καὶ αὐτοῖς ἄνθεσι μήλων.
Il.9.543 τὸν δʼ υἱὸς Οἰνῆος ἀπέκτεινεν Μελέαγρος
Il.9.544 πολλέων ἐκ πολίων θηρήτορας ἄνδρας ἀγείρας
Il.9.545 καὶ κύνας· οὐ μὲν γάρ κε δάμη παύροισι βροτοῖσι·
Il.9.546 τόσσος ἔην, πολλοὺς δὲ πυρῆς ἐπέβησʼ ἀλεγεινῆς.
Il.9.547 ἣ δʼ ἀμφʼ αὐτῷ θῆκε πολὺν κέλαδον καὶ ἀϋτὴν
Il.9.548 ἀμφὶ συὸς κεφαλῇ καὶ δέρματι λαχνήεντι,
Il.9.549 Κουρήτων τε μεσηγὺ καὶ Αἰτωλῶν μεγαθύμων.
Il.9.550 ὄφρα μὲν οὖν Μελέαγρος ἄρηι φίλος πολέμιζε,
Il.9.551 τόφρα δὲ Κουρήτεσσι κακῶς ἦν, οὐδὲ δύναντο
Il.9.552 τείχεος ἔκτοσθεν μίμνειν πολέες περ ἐόντες·
Il.9.553 ἀλλʼ ὅτε δὴ Μελέαγρον ἔδυ χόλος, ὅς τε καὶ ἄλλων
Il.9.554 οἰδάνει ἐν στήθεσσι νόον πύκα περ φρονεόντων,
Il.9.555 ἤτοι ὃ μητρὶ φίλῃ Ἀλθαίῃ χωόμενος κῆρ
Il.9.556 κεῖτο παρὰ μνηστῇ ἀλόχῳ καλῇ Κλεοπάτρῃ
Il.9.557 κούρῃ Μαρπήσσης καλλισφύρου Εὐηνίνης
Il.9.558 Ἴδεώ θʼ, ὃς κάρτιστος ἐπιχθονίων γένετʼ ἀνδρῶν
Il.9.559 τῶν τότε· καί ῥα ἄνακτος ἐναντίον εἵλετο τόξον
Il.9.560 Φοίβου Ἀπόλλωνος καλλισφύρου εἵνεκα νύμφης,
Il.9.561 τὴν δὲ τότʼ ἐν μεγάροισι πατὴρ καὶ πότνια μήτηρ
Il.9.562 Ἀλκυόνην καλέεσκον ἐπώνυμον, οὕνεκʼ ἄρʼ αὐτῆς
Il.9.563 μήτηρ ἀλκυόνος πολυπενθέος οἶτον ἔχουσα
Il.9.564 κλαῖεν ὅ μιν ἑκάεργος ἀνήρπασε Φοῖβος Ἀπόλλων·
Il.9.565 τῇ ὅ γε παρκατέλεκτο χόλον θυμαλγέα πέσσων
Il.9.566 ἐξ ἀρέων μητρὸς κεχολωμένος, ἥ ῥα θεοῖσι
Il.9.567 πόλλʼ ἀχέουσʼ ἠρᾶτο κασιγνήτοιο φόνοιο,
Il.9.568 πολλὰ δὲ καὶ γαῖαν πολυφόρβην χερσὶν ἀλοία
Il.9.569 κικλήσκουσʼ Ἀΐδην καὶ ἐπαινὴν Περσεφόνειαν
Il.9.570 πρόχνυ καθεζομένη, δεύοντο δὲ δάκρυσι κόλποι,
Il.9.571 παιδὶ δόμεν θάνατον· τῆς δʼ ἠεροφοῖτις Ἐρινὺς
Il.9.572 ἔκλυεν ἐξ Ἐρέβεσφιν ἀμείλιχον ἦτορ ἔχουσα.
Il.9.573 τῶν δὲ τάχʼ ἀμφὶ πύλας ὅμαδος καὶ δοῦπος ὀρώρει
Il.9.574 πύργων βαλλομένων· τὸν δὲ λίσσοντο γέροντες
Il.9.575 Αἰτωλῶν, πέμπον δὲ θεῶν ἱερῆας ἀρίστους,
Il.9.576 ἐξελθεῖν καὶ ἀμῦναι ὑποσχόμενοι μέγα δῶρον·
Il.9.577 ὁππόθι πιότατον πεδίον Καλυδῶνος ἐραννῆς,
Il.9.578 ἔνθά μιν ἤνωγον τέμενος περικαλλὲς ἑλέσθαι
Il.9.579 πεντηκοντόγυον, τὸ μὲν ἥμισυ οἰνοπέδοιο,
Il.9.580 ἥμισυ δὲ ψιλὴν ἄροσιν πεδίοιο ταμέσθαι.
Il.9.581 πολλὰ δέ μιν λιτάνευε γέρων ἱππηλάτα Οἰνεὺς
Il.9.582 οὐδοῦ ἐπεμβεβαὼς ὑψηρεφέος θαλάμοιο
Il.9.583 σείων κολλητὰς σανίδας γουνούμενος υἱόν·
Il.9.584 πολλὰ δὲ τόν γε κασίγνηται καὶ πότνια μήτηρ
Il.9.585 ἐλλίσσονθʼ· ὃ δὲ μᾶλλον ἀναίνετο· πολλὰ δʼ ἑταῖροι,
Il.9.586 οἵ οἱ κεδνότατοι καὶ φίλτατοι ἦσαν ἁπάντων·
Il.9.587 ἀλλʼ οὐδʼ ὧς τοῦ θυμὸν ἐνὶ στήθεσσιν ἔπειθον,
Il.9.588 πρίν γʼ ὅτε δὴ θάλαμος πύκʼ ἐβάλλετο, τοὶ δʼ ἐπὶ πύργων
Il.9.589 βαῖνον Κουρῆτες καὶ ἐνέπρηθον μέγα ἄστυ.
Il.9.590 καὶ τότε δὴ Μελέαγρον ἐΰζωνος παράκοιτις
Il.9.591 λίσσετʼ ὀδυρομένη, καί οἱ κατέλεξεν ἅπαντα
Il.9.592 κήδεʼ, ὅσʼ ἀνθρώποισι πέλει τῶν ἄστυ ἁλώῃ·
Il.9.593 ἄνδρας μὲν κτείνουσι, πόλιν δέ τε πῦρ ἀμαθύνει,
Il.9.594 τέκνα δέ τʼ ἄλλοι ἄγουσι βαθυζώνους τε γυναῖκας.
Il.9.595 τοῦ δʼ ὠρίνετο θυμὸς ἀκούοντος κακὰ ἔργα,
Il.9.596 βῆ δʼ ἰέναι, χροῒ δʼ ἔντεʼ ἐδύσετο παμφανόωντα.
Il.9.597 ὣς ὃ μὲν Αἰτωλοῖσιν ἀπήμυνεν κακὸν ἦμαρ
Il.9.598 εἴξας ᾧ θυμῷ· τῷ δʼ οὐκέτι δῶρα τέλεσσαν
Il.9.599 πολλά τε καὶ χαρίεντα, κακὸν δʼ ἤμυνε καὶ αὔτως.
Il.9.600 ἀλλὰ σὺ μή μοι ταῦτα νόει φρεσί, μὴ δέ σε δαίμων
Il.9.601 ἐνταῦθα τρέψειε φίλος· κάκιον δέ κεν εἴη
Il.9.602 νηυσὶν καιομένῃσιν ἀμυνέμεν· ἀλλʼ ἐπὶ δώρων
Il.9.603 ἔρχεο· ἶσον γάρ σε θεῷ τίσουσιν Ἀχαιοί.
Il.9.604 εἰ δέ κʼ ἄτερ δώρων πόλεμον φθισήνορα δύῃς
Il.9.605 οὐκέθʼ ὁμῶς τιμῆς ἔσεαι πόλεμόν περ ἀλαλκών.
Il.9.606 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.9.607 Φοῖνιξ ἄττα γεραιὲ διοτρεφὲς οὔ τί με ταύτης
Il.9.608 χρεὼ τιμῆς· φρονέω δὲ τετιμῆσθαι Διὸς αἴσῃ,
Il.9.609 ἥ μʼ ἕξει παρὰ νηυσὶ κορωνίσιν εἰς ὅ κʼ ἀϋτμὴ
Il.9.610 ἐν στήθεσσι μένῃ καί μοι φίλα γούνατʼ ὀρώρῃ.
Il.9.611 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσι·
Il.9.612 μή μοι σύγχει θυμὸν ὀδυρόμενος καὶ ἀχεύων
Il.9.613 Ἀτρεΐδῃ ἥρωϊ φέρων χάριν· οὐδέ τί σε χρὴ
Il.9.614 τὸν φιλέειν, ἵνα μή μοι ἀπέχθηαι φιλέοντι.
Il.9.615 καλόν τοι σὺν ἐμοὶ τὸν κήδειν ὅς κʼ ἐμὲ κήδῃ·
Il.9.616 ἶσον ἐμοὶ βασίλευε καὶ ἥμισυ μείρεο τιμῆς.
Il.9.617 οὗτοι δʼ ἀγγελέουσι, σὺ δʼ αὐτόθι λέξεο μίμνων
Il.9.618 εὐνῇ ἔνι μαλακῇ· ἅμα δʼ ἠοῖ φαινομένηφι
Il.9.619 φρασσόμεθʼ ἤ κε νεώμεθʼ ἐφʼ ἡμέτερʼ ἦ κε μένωμεν.
Il.9.620 ἦ καὶ Πατρόκλῳ ὅ γʼ ἐπʼ ὀφρύσι νεῦσε σιωπῇ
Il.9.621 Φοίνικι στορέσαι πυκινὸν λέχος, ὄφρα τάχιστα
Il.9.622 ἐκ κλισίης νόστοιο μεδοίατο· τοῖσι δʼ ἄρʼ Αἴας
Il.9.623 ἀντίθεος Τελαμωνιάδης μετὰ μῦθον ἔειπε·
Il.9.624 διογενὲς Λαερτιάδη πολυμήχανʼ Ὀδυσσεῦ
Il.9.625 ἴομεν· οὐ γάρ μοι δοκέει μύθοιο τελευτὴ
Il.9.626 τῇδέ γʼ ὁδῷ κρανέεσθαι· ἀπαγγεῖλαι δὲ τάχιστα
Il.9.627 χρὴ μῦθον Δαναοῖσι καὶ οὐκ ἀγαθόν περ ἐόντα
Il.9.628 οἵ που νῦν ἕαται ποτιδέγμενοι. αὐτάρ Ἀχιλλεὺς
Il.9.629 ἄγριον ἐν στήθεσσι θέτο μεγαλήτορα θυμὸν
Il.9.630 σχέτλιος, οὐδὲ μετατρέπεται φιλότητος ἑταίρων
Il.9.631 τῆς ᾗ μιν παρὰ νηυσὶν ἐτίομεν ἔξοχον ἄλλων
Il.9.632 νηλής· καὶ μέν τίς τε κασιγνήτοιο φονῆος
Il.9.633 ποινὴν ἢ οὗ παιδὸς ἐδέξατο τεθνηῶτος·
Il.9.634 καί ῥʼ ὃ μὲν ἐν δήμῳ μένει αὐτοῦ πόλλʼ ἀποτίσας,
Il.9.635 τοῦ δέ τʼ ἐρητύεται κραδίη καὶ θυμὸς ἀγήνωρ
Il.9.636 ποινὴν δεξαμένῳ· σοὶ δʼ ἄληκτόν τε κακόν τε
Il.9.637 θυμὸν ἐνὶ στήθεσσι θεοὶ θέσαν εἵνεκα κούρης
Il.9.638 οἴης· νῦν δέ τοι ἑπτὰ παρίσχομεν ἔξοχʼ ἀρίστας,
Il.9.639 ἄλλά τε πόλλʼ ἐπὶ τῇσι· σὺ δʼ ἵλαον ἔνθεο θυμόν,
Il.9.640 αἴδεσσαι δὲ μέλαθρον· ὑπωρόφιοι δέ τοί εἰμεν
Il.9.641 πληθύος ἐκ Δαναῶν, μέμαμεν δέ τοι ἔξοχον ἄλλων
Il.9.642 κήδιστοί τʼ ἔμεναι καὶ φίλτατοι ὅσσοι Ἀχαιοί.
Il.9.643 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.9.644 Αἶαν διογενὲς Τελαμώνιε κοίρανε λαῶν
Il.9.645 πάντά τί μοι κατὰ θυμὸν ἐείσαο μυθήσασθαι·
Il.9.646 ἀλλά μοι οἰδάνεται κραδίη χόλῳ ὁππότε κείνων
Il.9.647 μνήσομαι ὥς μʼ ἀσύφηλον ἐν Ἀργείοισιν ἔρεξεν
Il.9.648 Ἀτρεΐδης ὡς εἴ τινʼ ἀτίμητον μετανάστην.
Il.9.649 ἀλλʼ ὑμεῖς ἔρχεσθε καὶ ἀγγελίην ἀπόφασθε·
Il.9.650 οὐ γὰρ πρὶν πολέμοιο μεδήσομαι αἱματόεντος
Il.9.651 πρίν γʼ υἱὸν Πριάμοιο δαΐφρονος Ἕκτορα δῖον
Il.9.652 Μυρμιδόνων ἐπί τε κλισίας καὶ νῆας ἱκέσθαι
Il.9.653 κτείνοντʼ Ἀργείους, κατά τε σμῦξαι πυρὶ νῆας.
Il.9.654 ἀμφὶ δέ τοι τῇ ἐμῇ κλισίῃ καὶ νηῒ μελαίνῃ
Il.9.655 Ἕκτορα καὶ μεμαῶτα μάχης σχήσεσθαι ὀΐω.
Il.9.656 ὣς ἔφαθʼ, οἳ δὲ ἕκαστος ἑλὼν δέπας ἀμφικύπελλον
Il.9.657 σπείσαντες παρὰ νῆας ἴσαν πάλιν· ἦρχε δʼ Ὀδυσσεύς.
Il.9.658 Πάτροκλος δʼ ἑτάροισιν ἰδὲ δμωῇσι κέλευσε
Il.9.659 Φοίνικι στορέσαι πυκινὸν λέχος ὅττι τάχιστα.
Il.9.660 αἳ δʼ ἐπιπειθόμεναι στόρεσαν λέχος ὡς ἐκέλευσε
Il.9.661 κώεά τε ῥῆγός τε λίνοιό τε λεπτὸν ἄωτον.
Il.9.662 ἔνθʼ ὃ γέρων κατέλεκτο καὶ ἠῶ δῖαν ἔμιμνεν.
Il.9.663 αὐτὰρ Ἀχιλλεὺς εὗδε μυχῷ κλισίης εὐπήκτου·
Il.9.664 τῷ δʼ ἄρα παρκατέλεκτο γυνή, τὴν Λεσβόθεν ἦγε,
Il.9.665 Φόρβαντος θυγάτηρ Διομήδη καλλιπάρῃος.
Il.9.666 Πάτροκλος δʼ ἑτέρωθεν ἐλέξατο· πὰρ δʼ ἄρα καὶ τῷ
Il.9.667 Ἶφις ἐΰζωνος, τήν οἱ πόρε δῖος Ἀχιλλεὺς
Il.9.668 Σκῦρον ἑλὼν αἰπεῖαν Ἐνυῆος πτολίεθρον.
Il.9.669 οἳ δʼ ὅτε δὴ κλισίῃσιν ἐν Ἀτρεΐδαο γένοντο.
Il.9.670 τοὺς μὲν ἄρα χρυσέοισι κυπέλλοις υἷες Ἀχαιῶν
Il.9.671 δειδέχατʼ ἄλλοθεν ἄλλος ἀνασταδόν, ἔκ τʼ ἐρέοντο·
Il.9.672 πρῶτος δʼ ἐξερέεινεν ἄναξ ἀνδρῶν Ἀγαμέμνων·
Il.9.673 εἴπʼ ἄγε μʼ ὦ πολύαινʼ Ὀδυσεῦ μέγα κῦδος Ἀχαιῶν
Il.9.674 ἤ ῥʼ ἐθέλει νήεσσιν ἀλεξέμεναι δήϊον πῦρ,
Il.9.675 ἦ ἀπέειπε, χόλος δʼ ἔτʼ ἔχει μεγαλήτορα θυμόν;
Il.9.676 τὸν δʼ αὖτε προσέειπε πολύτλας δῖος Ὀδυσσεύς·
Il.9.677 Ἀτρεΐδη κύδιστε ἄναξ ἀνδρῶν Ἀγάμεμνον
Il.9.678 κεῖνός γʼ οὐκ ἐθέλει σβέσσαι χόλον, ἀλλʼ ἔτι μᾶλλον
Il.9.679 πιμπλάνεται μένεος, σὲ δʼ ἀναίνεται ἠδὲ σὰ δῶρα.
Il.9.680 αὐτόν σε φράζεσθαι ἐν Ἀργείοισιν ἄνωγεν
Il.9.681 ὅππως κεν νῆάς τε σαῷς καὶ λαὸν Ἀχαιῶν·
Il.9.682 αὐτὸς δʼ ἠπείλησεν ἅμʼ ἠοῖ φαινομένηφι
Il.9.683 νῆας ἐϋσσέλμους ἅλαδʼ ἑλκέμεν ἀμφιελίσσας.
Il.9.684 καὶ δʼ ἂν τοῖς ἄλλοισιν ἔφη παραμυθήσασθαι
Il.9.685 οἴκαδʼ ἀποπλείειν, ἐπεὶ οὐκέτι δήετε τέκμωρ
Il.9.686 Ἰλίου αἰπεινῆς· μάλα γάρ ἑθεν εὐρύοπα Ζεὺς
Il.9.687 χεῖρα ἑὴν ὑπερέσχε, τεθαρσήκασι δὲ λαοί.
Il.9.688 ὣς ἔφατʼ· εἰσὶ καὶ οἵδε τάδʼ εἰπέμεν, οἵ μοι ἕποντο,
Il.9.689 Αἴας καὶ κήρυκε δύω πεπνυμένω ἄμφω.
Il.9.690 Φοῖνιξ δʼ αὖθʼ ὃ γέρων κατελέξατο, ὡς γὰρ ἀνώγει,
Il.9.691 ὄφρά οἱ ἐν νήεσσι φίλην ἐς πατρίδʼ ἕπηται
Il.9.692 αὔριον, ἢν ἐθέλῃσιν· ἀνάγκῃ δʼ οὔ τί μιν ἄξει.
Il.9.693 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ
Il.9.694 μῦθον ἀγασσάμενοι· μάλα γὰρ κρατερῶς ἀγόρευσε.
Il.9.695 δὴν δʼ ἄνεῳ ἦσαν τετιηότες υἷες Ἀχαιῶν·
Il.9.696 ὀψὲ δὲ δὴ μετέειπε βοὴν ἀγαθὸς Διομήδης·
Il.9.697 Ἀτρεΐδη κύδιστε ἄναξ ἀνδρῶν Ἀγάμεμνον
Il.9.698 μὴ ὄφελες λίσσεσθαι ἀμύμονα Πηλεΐωνα
Il.9.699 μυρία δῶρα διδούς· ὃ δʼ ἀγήνωρ ἐστὶ καὶ ἄλλως·
Il.9.700 νῦν αὖ μιν πολὺ μᾶλλον ἀγηνορίῃσιν ἐνῆκας.
Il.9.701 ἀλλʼ ἤτοι κεῖνον μὲν ἐάσομεν ἤ κεν ἴῃσιν
Il.9.702 ἦ κε μένῃ· τότε δʼ αὖτε μαχήσεται ὁππότε κέν μιν
Il.9.703 θυμὸς ἐνὶ στήθεσσιν ἀνώγῃ καὶ θεὸς ὄρσῃ.
Il.9.704 ἀλλʼ ἄγεθʼ ὡς ἂν ἐγὼ εἴπω πειθώμεθα πάντες·
Il.9.705 νῦν μὲν κοιμήσασθε τεταρπόμενοι φίλον ἦτορ
Il.9.706 σίτου καὶ οἴνοιο· τὸ γὰρ μένος ἐστὶ καὶ ἀλκή·
Il.9.707 αὐτὰρ ἐπεί κε φανῇ καλὴ ῥοδοδάκτυλος Ἠώς,
Il.9.708 καρπαλίμως πρὸ νεῶν ἐχέμεν λαόν τε καὶ ἵππους
Il.9.709 ὀτρύνων, καὶ δʼ αὐτὸς ἐνὶ πρώτοισι μάχεσθαι.
Il.9.710 ὣς ἔφαθʼ, οἳ δʼ ἄρα πάντες ἐπῄνησαν βασιλῆες
Il.9.711 μῦθον ἀγασσάμενοι Διομήδεος ἱπποδάμοιο.
Il.9.712 καὶ τότε δὴ σπείσαντες ἔβαν κλισίην δὲ ἕκαστος,
Il.9.713 ἔνθα δὲ κοιμήσαντο καὶ ὕπνου δῶρον ἕλοντο.
Il.10.1 ἄλλοι μὲν παρὰ νηυσὶν ἀριστῆες Παναχαιῶν
Il.10.2 εὗδον παννύχιοι μαλακῷ δεδμημένοι ὕπνῳ·
Il.10.3 ἀλλʼ οὐκ Ἀτρεΐδην Ἀγαμέμνονα ποιμένα λαῶν
Il.10.4 ὕπνος ἔχε γλυκερὸς πολλὰ φρεσὶν ὁρμαίνοντα.
Il.10.5 ὡς δʼ ὅτʼ ἂν ἀστράπτῃ πόσις Ἥρης ἠϋκόμοιο
Il.10.6 τεύχων ἢ πολὺν ὄμβρον ἀθέσφατον ἠὲ χάλαζαν
Il.10.7 ἢ νιφετόν, ὅτε πέρ τε χιὼν ἐπάλυνεν ἀρούρας,
Il.10.8 ἠέ ποθι πτολέμοιο μέγα στόμα πευκεδανοῖο,
Il.10.9 ὣς πυκίνʼ ἐν στήθεσσιν ἀνεστενάχιζʼ Ἀγαμέμνων
Il.10.10 νειόθεν ἐκ κραδίης, τρομέοντο δέ οἱ φρένες ἐντός.
Il.10.11 ἤτοι ὅτʼ ἐς πεδίον τὸ Τρωϊκὸν ἀθρήσειε,
Il.10.12 θαύμαζεν πυρὰ πολλὰ τὰ καίετο Ἰλιόθι πρὸ
Il.10.13 αὐλῶν συρίγγων τʼ ἐνοπὴν ὅμαδόν τʼ ἀνθρώπων.
Il.10.14 αὐτὰρ ὅτʼ ἐς νῆάς τε ἴδοι καὶ λαὸν Ἀχαιῶν,
Il.10.15 πολλὰς ἐκ κεφαλῆς προθελύμνους ἕλκετο χαίτας
Il.10.16 ὑψόθʼ ἐόντι Διί, μέγα δʼ ἔστενε κυδάλιμον κῆρ.
Il.10.17 ἥδε δέ οἱ κατὰ θυμὸν ἀρίστη φαίνετο βουλὴ
Il.10.18 Νέστορʼ ἔπι πρῶτον Νηλήϊον ἐλθέμεν ἀνδρῶν,
Il.10.19 εἴ τινά οἱ σὺν μῆτιν ἀμύμονα τεκτήναιτο,
Il.10.20 ἥ τις ἀλεξίκακος πᾶσιν Δαναοῖσι γένοιτο.
Il.10.21 ὀρθωθεὶς δʼ ἔνδυνε περὶ στήθεσσι χιτῶνα,
Il.10.22 ποσσὶ δʼ ὑπὸ λιπαροῖσιν ἐδήσατο καλὰ πέδιλα,
Il.10.23 ἀμφὶ δʼ ἔπειτα δαφοινὸν ἑέσσατο δέρμα λέοντος
Il.10.24 αἴθωνος μεγάλοιο ποδηνεκές, εἵλετο δʼ ἔγχος.
Il.10.25 ὣς δʼ αὔτως Μενέλαον ἔχε τρόμος· οὐδὲ γὰρ αὐτῷ
Il.10.26 ὕπνος ἐπὶ βλεφάροισιν ἐφίζανε· μή τι πάθοιεν
Il.10.27 Ἀργεῖοι, τοὶ δὴ ἕθεν εἵνεκα πουλὺν ἐφʼ ὑγρὴν
Il.10.28 ἤλυθον ἐς Τροίην πόλεμον θρασὺν ὁρμαίνοντες.
Il.10.29 παρδαλέῃ μὲν πρῶτα μετάφρενον εὐρὺ κάλυψε
Il.10.30 ποικίλῃ, αὐτὰρ ἐπὶ στεφάνην κεφαλῆφιν ἀείρας
Il.10.31 θήκατο χαλκείην, δόρυ δʼ εἵλετο χειρὶ παχείῃ.
Il.10.32 βῆ δʼ ἴμεν ἀνστήσων ὃν ἀδελφεόν, ὃς μέγα πάντων
Il.10.33 Ἀργείων ἤνασσε, θεὸς δʼ ὣς τίετο δήμῳ.
Il.10.34 τὸν δʼ εὗρʼ ἀμφʼ ὤμοισι τιθήμενον ἔντεα καλὰ
Il.10.35 νηῒ πάρα πρύμνῃ· τῷ δʼ ἀσπάσιος γένετʼ ἐλθών.
Il.10.36 τὸν πρότερος προσέειπε βοὴν ἀγαθὸς Μενέλαος·
Il.10.37 τίφθʼ οὕτως ἠθεῖε κορύσσεαι; ἦ τινʼ ἑταίρων
Il.10.38 ὀτρυνέεις Τρώεσσιν ἐπίσκοπον; ἀλλὰ μάλʼ αἰνῶς
Il.10.39 δείδω μὴ οὔ τίς τοι ὑπόσχηται τόδε ἔργον
Il.10.40 ἄνδρας δυσμενέας σκοπιαζέμεν οἶος ἐπελθὼν
Il.10.41 νύκτα διʼ ἀμβροσίην· μάλα τις θρασυκάρδιος ἔσται.
Il.10.42 τὸν δʼ ἀπαμειβόμενος προσέφη κρείων Ἀγαμέμνων·
Il.10.43 χρεὼ βουλῆς ἐμὲ καὶ σὲ διοτρεφὲς ὦ Μενέλαε
Il.10.44 κερδαλέης, ἥ τίς κεν ἐρύσσεται ἠδὲ σαώσει
Il.10.45 Ἀργείους καὶ νῆας, ἐπεὶ Διὸς ἐτράπετο φρήν.
Il.10.46 Ἑκτορέοις ἄρα μᾶλλον ἐπὶ φρένα θῆχʼ ἱεροῖσιν·
Il.10.47 οὐ γάρ πω ἰδόμην, οὐδʼ ἔκλυον αὐδήσαντος
Il.10.48 ἄνδρʼ ἕνα τοσσάδε μέρμερʼ ἐπʼ ἤματι μητίσασθαι,
Il.10.49 ὅσσʼ Ἕκτωρ ἔρρεξε Διῒ φίλος υἷας Ἀχαιῶν
Il.10.50 αὔτως, οὔτε θεᾶς υἱὸς φίλος οὔτε θεοῖο.
Il.10.51 ἔργα δʼ ἔρεξʼ ὅσα φημὶ μελησέμεν Ἀργείοισι
Il.10.52 δηθά τε καὶ δολιχόν· τόσα γὰρ κακὰ μήσατʼ Ἀχαιούς.
Il.10.53 ἀλλʼ ἴθι νῦν Αἴαντα καὶ Ἰδομενῆα κάλεσσον
Il.10.54 ῥίμφα θέων παρὰ νῆας· ἐγὼ δʼ ἐπὶ Νέστορα δῖον
Il.10.55 εἶμι, καὶ ὀτρυνέω ἀνστήμεναι, αἴ κʼ ἐθέλῃσιν
Il.10.56 ἐλθεῖν ἐς φυλάκων ἱερὸν τέλος ἠδʼ ἐπιτεῖλαι.
Il.10.57 κείνῳ γάρ κε μάλιστα πιθοίατο· τοῖο γὰρ υἱὸς
Il.10.58 σημαίνει φυλάκεσσι καὶ Ἰδομενῆος ὀπάων
Il.10.59 Μηριόνης· τοῖσιν γὰρ ἐπετράπομέν γε μάλιστα.
Il.10.60 τὸν δʼ ἠμείβετʼ ἔπειτα βοὴν ἀγαθὸς Μενέλαος·
Il.10.61 πῶς γάρ μοι μύθῳ ἐπιτέλλεαι ἠδὲ κελεύεις;
Il.10.62 αὖθι μένω μετὰ τοῖσι δεδεγμένος εἰς ὅ κεν ἔλθῃς,
Il.10.63 ἦε θέω μετὰ σʼ αὖτις, ἐπὴν εὖ τοῖς ἐπιτείλω;
Il.10.64 τὸν δʼ αὖτε προσέειπεν ἄναξ ἀνδρῶν Ἀγαμέμνων,
Il.10.65 αὖθι μένειν, μή πως ἀβροτάξομεν ἀλλήλοιιν
Il.10.66 ἐρχομένω· πολλαὶ γὰρ ἀνὰ στρατόν εἰσι κέλευθοι.
Il.10.67 φθέγγεο δʼ ᾗ κεν ἴῃσθα καὶ ἐγρήγορθαι ἄνωχθι
Il.10.68 πατρόθεν ἐκ γενεῆς ὀνομάζων ἄνδρα ἕκαστον
Il.10.69 πάντας κυδαίνων· μηδὲ μεγαλίζεο θυμῷ,
Il.10.70 ἀλλὰ καὶ αὐτοί περ πονεώμεθα· ὧδέ που ἄμμι
Il.10.71 Ζεὺς ἐπὶ γιγνομένοισιν ἵει κακότητα βαρεῖαν.
Il.10.72 ὣς εἰπὼν ἀπέπεμπεν ἀδελφεὸν εὖ ἐπιτείλας·
Il.10.73 αὐτὰρ ὃ βῆ ῥʼ ἰέναι μετὰ Νέστορα ποιμένα λαῶν·
Il.10.74 τὸν δʼ εὗρεν παρά τε κλισίῃ καὶ νηῒ μελαίνῃ
Il.10.75 εὐνῇ ἔνι μαλακῇ· παρὰ δʼ ἔντεα ποικίλʼ ἔκειτο
Il.10.76 ἀσπὶς καὶ δύο δοῦρε φαεινή τε τρυφάλεια.
Il.10.77 πὰρ δὲ ζωστὴρ κεῖτο παναίολος, ᾧ ῥʼ ὁ γεραιὸς
Il.10.78 ζώννυθʼ ὅτʼ ἐς πόλεμον φθισήνορα θωρήσσοιτο
Il.10.79 λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.
Il.10.80 ὀρθωθεὶς δʼ ἄρʼ ἐπʼ ἀγκῶνος κεφαλὴν ἐπαείρας
Il.10.81 Ἀτρεΐδην προσέειπε καὶ ἐξερεείνετο μύθῳ·
Il.10.82 τίς δʼ οὗτος κατὰ νῆας ἀνὰ στρατὸν ἔρχεαι οἶος
Il.10.83 νύκτα διʼ ὀρφναίην, ὅτε θʼ εὕδουσι βροτοὶ ἄλλοι,
Il.10.84 ἠέ τινʼ οὐρήων διζήμενος, ἤ τινʼ ἑταίρων;
Il.10.85 φθέγγεο, μηδʼ ἀκέων ἐπʼ ἔμʼ ἔρχεο· τίπτε δέ σε χρεώ;
Il.10.86 τὸν δʼ ἠμείβετʼ ἔπειτα ἄναξ ἀνδρῶν Ἀγαμέμνων·
Il.10.87 ὦ Νέστορ Νηληϊάδη μέγα κῦδος Ἀχαιῶν
Il.10.88 γνώσεαι Ἀτρεΐδην Ἀγαμέμνονα, τὸν περὶ πάντων
Il.10.89 Ζεὺς ἐνέηκε πόνοισι διαμπερὲς εἰς ὅ κʼ ἀϋτμὴ
Il.10.90 ἐν στήθεσσι μένῃ καί μοι φίλα γούνατʼ ὀρώρῃ.
Il.10.91 πλάζομαι ὧδʼ ἐπεὶ οὔ μοι ἐπʼ ὄμμασι νήδυμος ὕπνος
Il.10.92 ἱζάνει, ἀλλὰ μέλει πόλεμος καὶ κήδεʼ Ἀχαιῶν.
Il.10.93 αἰνῶς γὰρ Δαναῶν περιδείδια, οὐδέ μοι ἦτορ
Il.10.94 ἔμπεδον, ἀλλʼ ἀλαλύκτημαι, κραδίη δέ μοι ἔξω
Il.10.95 στηθέων ἐκθρῴσκει, τρομέει δʼ ὑπὸ φαίδιμα γυῖα.
Il.10.96 ἀλλʼ εἴ τι δραίνεις, ἐπεὶ οὐδὲ σέ γʼ ὕπνος ἱκάνει,
Il.10.97 δεῦρʼ ἐς τοὺς φύλακας καταβήομεν, ὄφρα ἴδωμεν
Il.10.98 μὴ τοὶ μὲν καμάτῳ ἀδηκότες ἠδὲ καὶ ὕπνῳ
Il.10.99 κοιμήσωνται, ἀτὰρ φυλακῆς ἐπὶ πάγχυ λάθωνται.
Il.10.100 δυσμενέες δʼ ἄνδρες σχεδὸν εἵαται· οὐδέ τι ἴδμεν
Il.10.101 μή πως καὶ διὰ νύκτα μενοινήσωσι μάχεσθαι.
Il.10.102 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.10.103 Ἀτρεΐδη κύδιστε ἄναξ ἀνδρῶν Ἀγάμεμνον
Il.10.104 οὔ θην Ἕκτορι πάντα νοήματα μητίετα Ζεὺς
Il.10.105 ἐκτελέει, ὅσα πού νυν ἐέλπεται· ἀλλά μιν οἴω
Il.10.106 κήδεσι μοχθήσειν καὶ πλείοσιν, εἴ κεν Ἀχιλλεὺς
Il.10.107 ἐκ χόλου ἀργαλέοιο μεταστρέψῃ φίλον ἦτορ.
Il.10.108 σοὶ δὲ μάλʼ ἕψομʼ ἐγώ· ποτὶ δʼ αὖ καὶ ἐγείρομεν ἄλλους
Il.10.109 ἠμὲν Τυδεΐδην δουρὶ κλυτὸν ἠδʼ Ὀδυσῆα
Il.10.110 ἠδʼ Αἴαντα ταχὺν καὶ Φυλέος ἄλκιμον υἱόν.
Il.10.111 ἀλλʼ εἴ τις καὶ τούσδε μετοιχόμενος καλέσειεν
Il.10.112 ἀντίθεόν τʼ Αἴαντα καὶ Ἰδομενῆα ἄνακτα·
Il.10.113 τῶν γὰρ νῆες ἔασιν ἑκαστάτω, οὐδὲ μάλʼ ἐγγύς.
Il.10.114 ἀλλὰ φίλον περ ἐόντα καὶ αἰδοῖον Μενέλαον
Il.10.115 νεικέσω, εἴ πέρ μοι νεμεσήσεαι, οὐδʼ ἐπικεύσω
Il.10.116 ὡς εὕδει, σοὶ δʼ οἴῳ ἐπέτρεψεν πονέεσθαι.
Il.10.117 νῦν ὄφελεν κατὰ πάντας ἀριστῆας πονέεσθαι
Il.10.118 λισσόμενος· χρειὼ γὰρ ἱκάνεται οὐκέτʼ ἀνεκτός.
Il.10.119 τὸν δʼ αὖτε προσέειπεν ἄναξ ἀνδρῶν Ἀγαμέμνων·
Il.10.120 ὦ γέρον ἄλλοτε μέν σε καὶ αἰτιάασθαι ἄνωγα·
Il.10.121 πολλάκι γὰρ μεθιεῖ τε καὶ οὐκ ἐθέλει πονέεσθαι
Il.10.122 οὔτʼ ὄκνῳ εἴκων οὔτʼ ἀφραδίῃσι νόοιο,
Il.10.123 ἀλλʼ ἐμέ τʼ εἰσορόων καὶ ἐμὴν ποτιδέγμενος ὁρμήν.
Il.10.124 νῦν δʼ ἐμέο πρότερος μάλʼ ἐπέγρετο καί μοι ἐπέστη·
Il.10.125 τὸν μὲν ἐγὼ προέηκα καλήμεναι οὓς σὺ μεταλλᾷς.
Il.10.126 ἀλλʼ ἴομεν· κείνους δὲ κιχησόμεθα πρὸ πυλάων
Il.10.127 ἐν φυλάκεσσʼ, ἵνα γάρ σφιν ἐπέφραδον ἠγερέθεσθαι.
Il.10.128 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.10.129 οὕτως οὔ τίς οἱ νεμεσήσεται οὐδʼ ἀπιθήσει
Il.10.130 Ἀργείων, ὅτε κέν τινʼ ἐποτρύνῃ καὶ ἀνώγῃ.
Il.10.131 ὣς εἰπὼν ἔνδυνε περὶ στήθεσσι χιτῶνα,
Il.10.132 ποσσὶ δʼ ὑπὸ λιπαροῖσιν ἐδήσατο καλὰ πέδιλα,
Il.10.133 ἀμφὶ δʼ ἄρα χλαῖναν περονήσατο φοινικόεσσαν
Il.10.134 διπλῆν ἐκταδίην, οὔλη δʼ ἐπενήνοθε λάχνη.
Il.10.135 εἵλετο δʼ ἄλκιμον ἔγχος ἀκαχμένον ὀξέϊ χαλκῷ,
Il.10.136 βῆ δʼ ἰέναι κατὰ νῆας Ἀχαιῶν χαλκοχιτώνων.
Il.10.137 πρῶτον ἔπειτʼ Ὀδυσῆα Διὶ μῆτιν ἀτάλαντον
Il.10.138 ἐξ ὕπνου ἀνέγειρε Γερήνιος ἱππότα Νέστωρ
Il.10.139 φθεγξάμενος· τὸν δʼ αἶψα περὶ φρένας ἤλυθʼ ἰωή,
Il.10.140 ἐκ δʼ ἦλθε κλισίης καί σφεας πρὸς μῦθον ἔειπε·
Il.10.141 τίφθʼ οὕτω κατὰ νῆας ἀνὰ στρατὸν οἶοι ἀλᾶσθε
Il.10.142 νύκτα διʼ ἀμβροσίην, ὅ τι δὴ χρειὼ τόσον ἵκει;
Il.10.143 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.10.144 διογενὲς Λαερτιάδη πολυμήχανʼ Ὀδυσσεῦ
Il.10.145 μὴ νεμέσα· τοῖον γὰρ ἄχος βεβίηκεν Ἀχαιούς.
Il.10.146 ἀλλʼ ἕπεʼ, ὄφρα καὶ ἄλλον ἐγείρομεν ὅν τʼ ἐπέοικε
Il.10.147 βουλὰς βουλεύειν, ἢ φευγέμεν ἠὲ μάχεσθαι.
Il.10.148 ὣς φάθʼ, ὃ δὲ κλισίην δὲ κιὼν πολύμητις Ὀδυσσεὺς
Il.10.149 ποικίλον ἀμφʼ ὤμοισι σάκος θέτο, βῆ δὲ μετʼ αὐτούς.
Il.10.150 βὰν δʼ ἐπὶ Τυδεΐδην Διομήδεα· τὸν δὲ κίχανον
Il.10.151 ἐκτὸς ἀπὸ κλισίης σὺν τεύχεσιν· ἀμφὶ δʼ ἑταῖροι
Il.10.152 εὗδον, ὑπὸ κρασὶν δʼ ἔχον ἀσπίδας· ἔγχεα δέ σφιν
Il.10.153 ὄρθʼ ἐπὶ σαυρωτῆρος ἐλήλατο, τῆλε δὲ χαλκὸς
Il.10.154 λάμφʼ ὥς τε στεροπὴ πατρὸς Διός· αὐτὰρ ὅ γʼ ἥρως
Il.10.155 εὗδʼ, ὑπὸ δʼ ἔστρωτο ῥινὸν βοὸς ἀγραύλοιο,
Il.10.156 αὐτὰρ ὑπὸ κράτεσφι τάπης τετάνυστο φαεινός.
Il.10.157 τὸν παρστὰς ἀνέγειρε Γερήνιος ἱππότα Νέστωρ,
Il.10.158 λὰξ ποδὶ κινήσας, ὄτρυνέ τε νείκεσέ τʼ ἄντην·
Il.10.159 ἔγρεο Τυδέος υἱέ· τί πάννυχον ὕπνον ἀωτεῖς;
Il.10.160 οὐκ ἀΐεις ὡς Τρῶες ἐπὶ θρωσμῷ πεδίοιο
Il.10.161 εἵαται ἄγχι νεῶν, ὀλίγος δʼ ἔτι χῶρος ἐρύκει;
Il.10.162 ὣς φάθʼ, ὃ δʼ ἐξ ὕπνοιο μάλα κραιπνῶς ἀνόρουσε,
Il.10.163 καί μιν φωνήσας ἔπεα πτερόεντα προσηύδα·
Il.10.164 σχέτλιός ἐσσι γεραιέ· σὺ μὲν πόνου οὔ ποτε λήγεις.
Il.10.165 οὔ νυ καὶ ἄλλοι ἔασι νεώτεροι υἷες Ἀχαιῶν
Il.10.166 οἵ κεν ἔπειτα ἕκαστον ἐγείρειαν βασιλήων
Il.10.167 πάντῃ ἐποιχόμενοι; σὺ δʼ ἀμήχανός ἐσσι γεραιέ.
Il.10.168 τὸν δʼ αὖτε προσέειπε Γερήνιος ἱππότα Νέστωρ·
Il.10.169 ναὶ δὴ ταῦτά γε πάντα φίλος κατὰ μοῖραν ἔειπες.
Il.10.170 εἰσὶν μέν μοι παῖδες ἀμύμονες, εἰσὶ δὲ λαοὶ
Il.10.171 καὶ πολέες, τῶν κέν τις ἐποιχόμενος καλέσειεν·
Il.10.172 ἀλλὰ μάλα μεγάλη χρειὼ βεβίηκεν Ἀχαιούς.
Il.10.173 νῦν γὰρ δὴ πάντεσσιν ἐπὶ ξυροῦ ἵσταται ἀκμῆς
Il.10.174 ἢ μάλα λυγρὸς ὄλεθρος Ἀχαιοῖς ἠὲ βιῶναι.
Il.10.175 ἀλλʼ ἴθι νῦν Αἴαντα ταχὺν καὶ Φυλέος υἱὸν
Il.10.176 ἄνστησον· σὺ γάρ ἐσσι νεώτερος· εἴ μʼ ἐλεαίρεις.
Il.10.177 ὣς φάθʼ, ὃ δʼ ἀμφʼ ὤμοισιν ἑέσσατο δέρμα λέοντος
Il.10.178 αἴθωνος μεγάλοιο ποδηνεκές, εἵλετο δʼ ἔγχος.
Il.10.179 βῆ δʼ ἰέναι, τοὺς δʼ ἔνθεν ἀναστήσας ἄγεν ἥρως.
Il.10.180 οἳ δʼ ὅτε δὴ φυλάκεσσιν ἐν ἀγρομένοισιν ἔμιχθεν,
Il.10.181 οὐδὲ μὲν εὕδοντας φυλάκων ἡγήτορας εὗρον,
Il.10.182 ἀλλʼ ἐγρηγορτὶ σὺν τεύχεσιν εἵατο πάντες.
Il.10.183 ὡς δὲ κύνες περὶ μῆλα δυσωρήσωνται ἐν αὐλῇ
Il.10.184 θηρὸς ἀκούσαντες κρατερόφρονος, ὅς τε καθʼ ὕλην
Il.10.185 ἔρχηται διʼ ὄρεσφι· πολὺς δʼ ὀρυμαγδὸς ἐπʼ αὐτῷ
Il.10.186 ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν·
Il.10.187 ὣς τῶν νήδυμος ὕπνος ἀπὸ βλεφάροιιν ὀλώλει
Il.10.188 νύκτα φυλασσομένοισι κακήν· πεδίον δὲ γὰρ αἰεὶ
Il.10.189 τετράφαθʼ, ὁππότʼ ἐπὶ Τρώων ἀΐοιεν ἰόντων.
Il.10.190 τοὺς δʼ ὃ γέρων γήθησεν ἰδὼν θάρσυνέ τε μύθῳ
Il.10.191 καί σφεας φωνήσας ἔπεα πτερόεντα προσηύδα·
Il.10.192 οὕτω νῦν φίλα τέκνα φυλάσσετε· μηδέ τινʼ ὕπνος
Il.10.193 αἱρείτω, μὴ χάρμα γενώμεθα δυσμενέεσσιν.
Il.10.194 ὣς εἰπὼν τάφροιο διέσσυτο· τοὶ δʼ ἅμʼ ἕποντο
Il.10.195 Ἀργείων βασιλῆες ὅσοι κεκλήατο βουλήν.
Il.10.196 τοῖς δʼ ἅμα Μηριόνης καὶ Νέστορος ἀγλαὸς υἱὸς
Il.10.197 ἤϊσαν· αὐτοὶ γὰρ κάλεον συμμητιάασθαι.
Il.10.198 τάφρον δʼ ἐκδιαβάντες ὀρυκτὴν ἑδριόωντο
Il.10.199 ἐν καθαρῷ, ὅθι δὴ νεκύων διεφαίνετο χῶρος
Il.10.200 πιπτόντων· ὅθεν αὖτις ἀπετράπετʼ ὄβριμος Ἕκτωρ
Il.10.201 ὀλλὺς Ἀργείους, ὅτε δὴ περὶ νὺξ ἐκάλυψεν.
Il.10.202 ἔνθα καθεζόμενοι ἔπεʼ ἀλλήλοισι πίφαυσκον·
Il.10.203 τοῖσι δὲ μύθων ἦρχε Γερήνιος ἱππότα Νέστωρ·
Il.10.204 ὦ φίλοι οὐκ ἂν δή τις ἀνὴρ πεπίθοιθʼ ἑῷ αὐτοῦ
Il.10.205 θυμῷ τολμήεντι μετὰ Τρῶας μεγαθύμους
Il.10.206 ἐλθεῖν, εἴ τινά που δηΐων ἕλοι ἐσχατόωντα,
Il.10.207 ἤ τινά που καὶ φῆμιν ἐνὶ Τρώεσσι πύθοιτο,
Il.10.208 ἅσσά τε μητιόωσι μετὰ σφίσιν, ἢ μεμάασιν
Il.10.209 αὖθι μένειν παρὰ νηυσὶν ἀπόπροθεν, ἦε πόλιν δὲ
Il.10.210 ἂψ ἀναχωρήσουσιν, ἐπεὶ δαμάσαντό γʼ Ἀχαιούς.
Il.10.211 ταῦτά κε πάντα πύθοιτο, καὶ ἂψ εἰς ἡμέας ἔλθοι
Il.10.212 ἀσκηθής· μέγα κέν οἱ ὑπουράνιον κλέος εἴη
Il.10.213 πάντας ἐπʼ ἀνθρώπους, καί οἱ δόσις ἔσσεται ἐσθλή·
Il.10.214 ὅσσοι γὰρ νήεσσιν ἐπικρατέουσιν ἄριστοι
Il.10.215 τῶν πάντων οἱ ἕκαστος ὄϊν δώσουσι μέλαιναν
Il.10.216 θῆλυν ὑπόρρηνον· τῇ μὲν κτέρας οὐδὲν ὁμοῖον,
Il.10.217 αἰεὶ δʼ ἐν δαίτῃσι καὶ εἰλαπίνῃσι παρέσται.
Il.10.218 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.
Il.10.219 τοῖσι δὲ καὶ μετέειπε βοὴν ἀγαθὸς Διομήδης·
Il.10.220 Νέστορ ἔμʼ ὀτρύνει κραδίη καὶ θυμὸς ἀγήνωρ
Il.10.221 ἀνδρῶν δυσμενέων δῦναι στρατὸν ἐγγὺς ἐόντων
Il.10.222 Τρώων· ἀλλʼ εἴ τίς μοι ἀνὴρ ἅμʼ ἕποιτο καὶ ἄλλος
Il.10.223 μᾶλλον θαλπωρὴ καὶ θαρσαλεώτερον ἔσται.
Il.10.224 σύν τε δύʼ ἐρχομένω καί τε πρὸ ὃ τοῦ ἐνόησεν
Il.10.225 ὅππως κέρδος ἔῃ· μοῦνος δʼ εἴ πέρ τε νοήσῃ
Il.10.226 ἀλλά τέ οἱ βράσσων τε νόος, λεπτὴ δέ τε μῆτις.
Il.10.227 ὣς ἔφαθʼ, οἳ δʼ ἔθελον Διομήδεϊ πολλοὶ ἕπεσθαι.
Il.10.228 ἠθελέτην Αἴαντε δύω θεράποντες Ἄρηος,
Il.10.229 ἤθελε Μηριόνης, μάλα δʼ ἤθελε Νέστορος υἱός,
Il.10.230 ἤθελε δʼ Ἀτρεΐδης δουρικλειτὸς Μενέλαος,
Il.10.231 ἤθελε δʼ ὁ τλήμων Ὀδυσεὺς καταδῦναι ὅμιλον
Il.10.232 Τρώων· αἰεὶ γάρ οἱ ἐνὶ φρεσὶ θυμὸς ἐτόλμα.
Il.10.233 τοῖσι δὲ καὶ μετέειπεν ἄναξ ἀνδρῶν Ἀγαμέμνων·
Il.10.234 Τυδεΐδη Διόμηδες ἐμῷ κεχαρισμένε θυμῷ
Il.10.235 τὸν μὲν δὴ ἕταρόν γʼ αἱρήσεαι ὅν κʼ ἐθέλῃσθα,
Il.10.236 φαινομένων τὸν ἄριστον, ἐπεὶ μεμάασί γε πολλοί.
Il.10.237 μηδὲ σύ γʼ αἰδόμενος σῇσι φρεσὶ τὸν μὲν ἀρείω
Il.10.238 καλλείπειν, σὺ δὲ χείρονʼ ὀπάσσεαι αἰδοῖ εἴκων
Il.10.239 ἐς γενεὴν ὁρόων, μηδʼ εἰ βασιλεύτερός ἐστιν.
Il.10.240 ὣς ἔφατʼ, ἔδεισεν δὲ περὶ ξανθῷ Μενελάῳ.
Il.10.241 τοῖς δʼ αὖτις μετέειπε βοὴν ἀγαθὸς Διομήδης·
Il.10.242 εἰ μὲν δὴ ἕταρόν γε κελεύετέ μʼ αὐτὸν ἑλέσθαι,
Il.10.243 πῶς ἂν ἔπειτʼ Ὀδυσῆος ἐγὼ θείοιο λαθοίμην,
Il.10.244 οὗ πέρι μὲν πρόφρων κραδίη καὶ θυμὸς ἀγήνωρ
Il.10.245 ἐν πάντεσσι πόνοισι, φιλεῖ δέ ἑ Παλλὰς Ἀθήνη.
Il.10.246 τούτου γʼ ἑσπομένοιο καὶ ἐκ πυρὸς αἰθομένοιο
Il.10.247 ἄμφω νοστήσαιμεν, ἐπεὶ περίοιδε νοῆσαι.
Il.10.248 τὸν δʼ αὖτε προσέειπε πολύτλας δῖος Ὀδυσσεύς·
Il.10.249 Τυδεΐδη μήτʼ ἄρ με μάλʼ αἴνεε μήτέ τι νείκει·
Il.10.250 εἰδόσι γάρ τοι ταῦτα μετʼ Ἀργείοις ἀγορεύεις.
Il.10.251 ἀλλʼ ἴομεν· μάλα γὰρ νὺξ ἄνεται, ἐγγύθι δʼ ἠώς,
Il.10.252 ἄστρα δὲ δὴ προβέβηκε, παροίχωκεν δὲ πλέων νὺξ
Il.10.253 τῶν δύο μοιράων, τριτάτη δʼ ἔτι μοῖρα λέλειπται.
Il.10.254 ὣς εἰπόνθʼ ὅπλοισιν ἔνι δεινοῖσιν ἐδύτην.
Il.10.255 Τυδεΐδῃ μὲν δῶκε μενεπτόλεμος Θρασυμήδης
Il.10.256 φάσγανον ἄμφηκες· τὸ δʼ ἑὸν παρὰ νηῒ λέλειπτο·
Il.10.257 καὶ σάκος· ἀμφὶ δέ οἱ κυνέην κεφαλῆφιν ἔθηκε
Il.10.258 ταυρείην, ἄφαλόν τε καὶ ἄλλοφον, ἥ τε καταῖτυξ
Il.10.259 κέκληται, ῥύεται δὲ κάρη θαλερῶν αἰζηῶν.
Il.10.260 Μηριόνης δʼ Ὀδυσῆϊ δίδου βιὸν ἠδὲ φαρέτρην
Il.10.261 καὶ ξίφος, ἀμφὶ δέ οἱ κυνέην κεφαλῆφιν ἔθηκε
Il.10.262 ῥινοῦ ποιητήν· πολέσιν δʼ ἔντοσθεν ἱμᾶσιν
Il.10.263 ἐντέτατο στερεῶς· ἔκτοσθε δὲ λευκοὶ ὀδόντες
Il.10.264 ἀργιόδοντος ὑὸς θαμέες ἔχον ἔνθα καὶ ἔνθα
Il.10.265 εὖ καὶ ἐπισταμένως· μέσσῃ δʼ ἐνὶ πῖλος ἀρήρει.
Il.10.266 τήν ῥά ποτʼ ἐξ Ἐλεῶνος Ἀμύντορος Ὀρμενίδαο
Il.10.267 ἐξέλετʼ Αὐτόλυκος πυκινὸν δόμον ἀντιτορήσας,
Il.10.268 Σκάνδειαν δʼ ἄρα δῶκε Κυθηρίῳ Ἀμφιδάμαντι·
Il.10.269 Ἀμφιδάμας δὲ Μόλῳ δῶκε ξεινήϊον εἶναι,
Il.10.270 αὐτὰρ ὃ Μηριόνῃ δῶκεν ᾧ παιδὶ φορῆναι·
Il.10.271 δὴ τότʼ Ὀδυσσῆος πύκασεν κάρη ἀμφιτεθεῖσα.
Il.10.272 τὼ δʼ ἐπεὶ οὖν ὅπλοισιν ἔνι δεινοῖσιν ἐδύτην,
Il.10.273 βάν ῥʼ ἰέναι, λιπέτην δὲ κατʼ αὐτόθι πάντας ἀρίστους.
Il.10.274 τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο
Il.10.275 Παλλὰς Ἀθηναίη· τοὶ δʼ οὐκ ἴδον ὀφθαλμοῖσι
Il.10.276 νύκτα διʼ ὀρφναίην, ἀλλὰ κλάγξαντος ἄκουσαν.
Il.10.277 χαῖρε δὲ τῷ ὄρνιθʼ Ὀδυσεύς, ἠρᾶτο δʼ Ἀθήνῃ·
Il.10.278 κλῦθί μευ αἰγιόχοιο Διὸς τέκος, ἥ τέ μοι αἰεὶ
Il.10.279 ἐν πάντεσσι πόνοισι παρίστασαι, οὐδέ σε λήθω
Il.10.280 κινύμενος· νῦν αὖτε μάλιστά με φῖλαι Ἀθήνη,
Il.10.281 δὸς δὲ πάλιν ἐπὶ νῆας ἐϋκλεῖας ἀφικέσθαι
Il.10.282 ῥέξαντας μέγα ἔργον, ὅ κε Τρώεσσι μελήσῃ.
Il.10.283 δεύτερος αὖτʼ ἠρᾶτο βοὴν ἀγαθὸς Διομήδης·
Il.10.284 κέκλυθι νῦν καὶ ἐμεῖο Διὸς τέκος Ἀτρυτώνη·
Il.10.285 σπεῖό μοι ὡς ὅτε πατρὶ ἅμʼ ἕσπεο Τυδέϊ δίῳ
Il.10.286 ἐς Θήβας, ὅτε τε πρὸ Ἀχαιῶν ἄγγελος ᾔει.
Il.10.287 τοὺς δʼ ἄρʼ ἐπʼ Ἀσωπῷ λίπε χαλκοχίτωνας Ἀχαιούς,
Il.10.288 αὐτὰρ ὃ μειλίχιον μῦθον φέρε Καδμείοισι
Il.10.289 κεῖσʼ· ἀτὰρ ἂψ ἀπιὼν μάλα μέρμερα μήσατο ἔργα
Il.10.290 σὺν σοὶ δῖα θεά, ὅτε οἱ πρόφρασσα παρέστης.
Il.10.291 ὣς νῦν μοι ἐθέλουσα παρίσταο καί με φύλασσε.
Il.10.292 σοὶ δʼ αὖ ἐγὼ ῥέξω βοῦν ἦνιν εὐρυμέτωπον
Il.10.293 ἀδμήτην, ἣν οὔ πω ὑπὸ ζυγὸν ἤγαγεν ἀνήρ·
Il.10.294 τήν τοι ἐγὼ ῥέξω χρυσὸν κέρασιν περιχεύας.
Il.10.295 ὣς ἔφαν εὐχόμενοι, τῶν δʼ ἔκλυε Παλλὰς Ἀθήνη.
Il.10.296 οἳ δʼ ἐπεὶ ἠρήσαντο Διὸς κούρῃ μεγάλοιο,
Il.10.297 βάν ῥʼ ἴμεν ὥς τε λέοντε δύω διὰ νύκτα μέλαιναν
Il.10.298 ἂμ φόνον, ἂν νέκυας, διά τʼ ἔντεα καὶ μέλαν αἷμα.
Il.10.299 οὐδὲ μὲν οὐδὲ Τρῶας ἀγήνορας εἴασεν Ἕκτωρ
Il.10.300 εὕδειν, ἀλλʼ ἄμυδις κικλήσκετο πάντας ἀρίστους,
Il.10.301 ὅσσοι ἔσαν Τρώων ἡγήτορες ἠδὲ μέδοντες·
Il.10.302 τοὺς ὅ γε συγκαλέσας πυκινὴν ἀρτύνετο βουλήν·
Il.10.303 τίς κέν μοι τόδε ἔργον ὑποσχόμενος τελέσειε
Il.10.304 δώρῳ ἔπι μεγάλῳ; μισθὸς δέ οἱ ἄρκιος ἔσται.
Il.10.305 δώσω γὰρ δίφρόν τε δύω τʼ ἐριαύχενας ἵππους
Il.10.306 οἵ κεν ἄριστοι ἔωσι θοῇς ἐπὶ νηυσὶν Ἀχαιῶν
Il.10.307 ὅς τίς κε τλαίη, οἷ τʼ αὐτῷ κῦδος ἄροιτο,
Il.10.308 νηῶν ὠκυπόρων σχεδὸν ἐλθέμεν, ἔκ τε πυθέσθαι
Il.10.309 ἠέ φυλάσσονται νῆες θοαὶ ὡς τὸ πάρος περ,
Il.10.310 ἦ ἤδη χείρεσσιν ὑφʼ ἡμετέρῃσι δαμέντες
Il.10.311 φύξιν βουλεύουσι μετὰ σφίσιν, οὐδʼ ἐθέλουσι
Il.10.312 νύκτα φυλασσέμεναι, καμάτῳ ἀδηκότες αἰνῷ.
Il.10.313 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.
Il.10.314 ἦν δέ τις ἐν Τρώεσσι Δόλων Εὐμήδεος υἱὸς
Il.10.315 κήρυκος θείοιο πολύχρυσος πολύχαλκος,
Il.10.316 ὃς δή τοι εἶδος μὲν ἔην κακός, ἀλλὰ ποδώκης·
Il.10.317 αὐτὰρ ὃ μοῦνος ἔην μετὰ πέντε κασιγνήτῃσιν.
Il.10.318 ὅς ῥα τότε Τρωσίν τε καὶ Ἕκτορι μῦθον ἔειπεν·
Il.10.319 Ἕκτορ ἔμʼ ὀτρύνει κραδίη καὶ θυμὸς ἀγήνωρ
Il.10.320 νηῶν ὠκυπόρων σχεδὸν ἐλθέμεν ἔκ τε πυθέσθαι.
Il.10.321 ἀλλʼ ἄγε μοι τὸ σκῆπτρον ἀνάσχεο, καί μοι ὄμοσσον
Il.10.322 ἦ μὲν τοὺς ἵππους τε καὶ ἅρματα ποικίλα χαλκῷ
Il.10.323 δωσέμεν, οἳ φορέουσιν ἀμύμονα Πηλεΐωνα,
Il.10.324 σοὶ δʼ ἐγὼ οὐχ ἅλιος σκοπὸς ἔσσομαι οὐδʼ ἀπὸ δόξης·
Il.10.325 τόφρα γὰρ ἐς στρατὸν εἶμι διαμπερὲς ὄφρʼ ἂν ἵκωμαι
Il.10.326 νῆʼ Ἀγαμεμνονέην, ὅθι που μέλλουσιν ἄριστοι
Il.10.327 βουλὰς βουλεύειν ἢ φευγέμεν ἠὲ μάχεσθαι.
Il.10.328 ὣς φάθʼ, ὃ δʼ ἐν χερσὶ σκῆπτρον λάβε καί οἱ ὄμοσσεν·
Il.10.329 ἴστω νῦν Ζεὺς αὐτὸς ἐρίγδουπος πόσις Ἥρης
Il.10.330 μὴ μὲν τοῖς ἵπποισιν ἀνὴρ ἐποχήσεται ἄλλος
Il.10.331 Τρώων, ἀλλά σέ φημι διαμπερὲς ἀγλαϊεῖσθαι.
Il.10.332 ὣς φάτο καί ῥʼ ἐπίορκον ἐπώμοσε, τὸν δʼ ὀρόθυνεν·
Il.10.333 αὐτίκα δʼ ἀμφʼ ὤμοισιν ἐβάλλετο καμπύλα τόξα,
Il.10.334 ἕσσατο δʼ ἔκτοσθεν ῥινὸν πολιοῖο λύκοιο,
Il.10.335 κρατὶ δʼ ἐπὶ κτιδέην κυνέην, ἕλε δʼ ὀξὺν ἄκοντα,
Il.10.336 βῆ δʼ ἰέναι προτὶ νῆας ἀπὸ στρατοῦ· οὐδʼ ἄρʼ ἔμελλεν
Il.10.337 ἐλθὼν ἐκ νηῶν ἂψ Ἕκτορι μῦθον ἀποίσειν.
Il.10.338 ἀλλʼ ὅτε δή ῥʼ ἵππων τε καὶ ἀνδρῶν κάλλιφʼ ὅμιλον,
Il.10.339 βῆ ῥʼ ἀνʼ ὁδὸν μεμαώς· τὸν δὲ φράσατο προσιόντα
Il.10.340 διογενὴς Ὀδυσεύς, Διομήδεα δὲ προσέειπεν·
Il.10.341 οὗτός τις Διόμηδες ἀπὸ στρατοῦ ἔρχεται ἀνήρ,
Il.10.342 οὐκ οἶδʼ ἢ νήεσσιν ἐπίσκοπος ἡμετέρῃσιν,
Il.10.343 ἦ τινα συλήσων νεκύων κατατεθνηώτων.
Il.10.344 ἀλλʼ ἐῶμέν μιν πρῶτα παρεξελθεῖν πεδίοιο
Il.10.345 τυτθόν· ἔπειτα δέ κʼ αὐτὸν ἐπαΐξαντες ἕλοιμεν
Il.10.346 καρπαλίμως· εἰ δʼ ἄμμε παραφθαίησι πόδεσσιν,
Il.10.347 αἰεί μιν ἐπὶ νῆας ἀπὸ στρατόφι προτιειλεῖν
Il.10.348 ἔγχει ἐπαΐσσων, μή πως προτὶ ἄστυ ἀλύξῃ.
Il.10.349 ὣς ἄρα φωνήσαντε παρὲξ ὁδοῦ ἐν νεκύεσσι
Il.10.350 κλινθήτην· ὃ δʼ ἄρʼ ὦκα παρέδραμεν ἀφραδίῃσιν.
Il.10.351 ἀλλʼ ὅτε δή ῥʼ ἀπέην ὅσσόν τʼ ἐπὶ οὖρα πέλονται
Il.10.352 ἡμιόνων· αἱ γάρ τε βοῶν προφερέστεραί εἰσιν
Il.10.353 ἑλκέμεναι νειοῖο βαθείης πηκτὸν ἄροτρον·
Il.10.354 τὼ μὲν ἐπεδραμέτην, ὃ δʼ ἄρʼ ἔστη δοῦπον ἀκούσας.
Il.10.355 ἔλπετο γὰρ κατὰ θυμὸν ἀποστρέψοντας ἑταίρους
Il.10.356 ἐκ Τρώων ἰέναι πάλιν Ἕκτορος ὀτρύναντος.
Il.10.357 ἀλλʼ ὅτε δή ῥʼ ἄπεσαν δουρηνεκὲς ἢ καὶ ἔλασσον,
Il.10.358 γνῶ ῥʼ ἄνδρας δηΐους, λαιψηρὰ δὲ γούνατʼ ἐνώμα
Il.10.359 φευγέμεναι· τοὶ δʼ αἶψα διώκειν ὁρμήθησαν.
Il.10.360 ὡς δʼ ὅτε καρχαρόδοντε δύω κύνε εἰδότε θήρης
Il.10.361 ἢ κεμάδʼ ἠὲ λαγωὸν ἐπείγετον ἐμμενὲς αἰεὶ
Il.10.362 χῶρον ἀνʼ ὑλήενθʼ, ὃ δέ τε προθέῃσι μεμηκώς,
Il.10.363 ὣς τὸν Τυδεΐδης ἠδʼ ὃ πτολίπορθος Ὀδυσσεὺς
Il.10.364 λαοῦ ἀποτμήξαντε διώκετον ἐμμενὲς αἰεί.
Il.10.365 ἀλλʼ ὅτε δὴ τάχʼ ἔμελλε μιγήσεσθαι φυλάκεσσι
Il.10.366 φεύγων ἐς νῆας, τότε δὴ μένος ἔμβαλʼ Ἀθήνη
Il.10.367 Τυδεΐδῃ, ἵνα μή τις Ἀχαιῶν χαλκοχιτώνων
Il.10.368 φθαίη ἐπευξάμενος βαλέειν, ὃ δὲ δεύτερος ἔλθοι.
Il.10.369 δουρὶ δʼ ἐπαΐσσων προσέφη κρατερὸς Διομήδης·
Il.10.370 ἠὲ μένʼ ἠέ σε δουρὶ κιχήσομαι, οὐδέ σέ φημι
Il.10.371 δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.
Il.10.372 ἦ ῥα καὶ ἔγχος ἀφῆκεν, ἑκὼν δʼ ἡμάρτανε φωτός·
Il.10.373 δεξιτερὸν δʼ ὑπὲρ ὦμον ἐΰξου δουρὸς ἀκωκὴ
Il.10.374 ἐν γαίῃ ἐπάγη· ὃ δʼ ἄρʼ ἔστη τάρβησέν τε
Il.10.375 βαμβαίνων· ἄραβος δὲ διὰ στόμα γίγνετʼ ὀδόντων·
Il.10.376 χλωρὸς ὑπαὶ δείους· τὼ δʼ ἀσθμαίνοντε κιχήτην,
Il.10.377 χειρῶν δʼ ἁψάσθην· ὃ δὲ δακρύσας ἔπος ηὔδα·
Il.10.378 ζωγρεῖτʼ, αὐτὰρ ἐγὼν ἐμὲ λύσομαι· ἔστι γὰρ ἔνδον
Il.10.379 χαλκός τε χρυσός τε πολύκμητός τε σίδηρος,
Il.10.380 τῶν κʼ ὔμμιν χαρίσαιτο πατὴρ ἀπερείσιʼ ἄποινα
Il.10.381 εἴ κεν ἐμὲ ζωὸν πεπύθοιτʼ ἐπὶ νηυσὶν Ἀχαιῶν.
Il.10.382 τὸν δʼ ἀπαμειβόμενος προσέφη πολύμητις Ὀδυσσεύς·
Il.10.383 θάρσει, μηδέ τί τοι θάνατος καταθύμιος ἔστω.
Il.10.384 ἀλλʼ ἄγε μοι τόδε εἰπὲ καὶ ἀτρεκέως κατάλεξον·
Il.10.385 πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος
Il.10.386 νύκτα διʼ ὀρφναίην, ὅτε θʼ εὕδουσι βροτοὶ ἄλλοι;
Il.10.387 ἤ τινα συλήσων νεκύων κατατεθνηώτων;
Il.10.388 ἦ σʼ Ἕκτωρ προέηκε διασκοπιᾶσθαι ἕκαστα
Il.10.389 νῆας ἔπι γλαφυράς; ἦ σʼ αὐτὸν θυμὸς ἀνῆκε;
Il.10.390 τὸν δʼ ἠμείβετʼ ἔπειτα Δόλων, ὑπὸ δʼ ἔτρεμε γυῖα·
Il.10.391 πολλῇσίν μʼ ἄτῃσι παρὲκ νόον ἤγαγεν Ἕκτωρ,
Il.10.392 ὅς μοι Πηλεΐωνος ἀγαυοῦ μώνυχας ἵππους
Il.10.393 δωσέμεναι κατένευσε καὶ ἅρματα ποικίλα χαλκῷ,
Il.10.394 ἠνώγει δέ μʼ ἰόντα θοὴν διὰ νύκτα μέλαιναν
Il.10.395 ἀνδρῶν δυσμενέων σχεδὸν ἐλθέμεν, ἔκ τε πυθέσθαι
Il.10.396 ἠὲ φυλάσσονται νῆες θοαὶ ὡς τὸ πάρος περ,
Il.10.397 ἦ ἤδη χείρεσσιν ὑφʼ ἡμετέρῃσι δαμέντες
Il.10.398 φύξιν βουλεύουσι μετὰ σφίσιν, οὐδʼ ἐθέλουσι
Il.10.399 νύκτα φυλασσέμεναι, καμάτῳ ἀδηκότες αἰνῷ.
Il.10.400 τὸν δʼ ἐπιμειδήσας προσέφη πολύμητις Ὀδυσσεύς·
Il.10.401 ἦ ῥά νύ τοι μεγάλων δώρων ἐπεμαίετο θυμὸς
Il.10.402 ἵππων Αἰακίδαο δαΐφρονος· οἳ δʼ ἀλεγεινοὶ
Il.10.403 ἀνδράσι γε θνητοῖσι δαμήμεναι ἠδʼ ὀχέεσθαι
Il.10.404 ἄλλῳ γʼ ἢ Ἀχιλῆϊ, τὸν ἀθανάτη τέκε μήτηρ.
Il.10.405 ἀλλʼ ἄγε μοι τόδε εἰπὲ καὶ ἀτρεκέως κατάλεξον·
Il.10.406 ποῦ νῦν δεῦρο κιὼν λίπες Ἕκτορα ποιμένα λαῶν;
Il.10.407 ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;
Il.10.408 πῶς δαὶ τῶν ἄλλων Τρώων φυλακαί τε καὶ εὐναί;
Il.10.409 ἅσσά τε μητιόωσι μετὰ σφίσιν, ἢ μεμάασιν
Il.10.410 αὖθι μένειν παρὰ νηυσὶν ἀπόπροθεν, ἦε πόλιν δὲ
Il.10.411 ἂψ ἀναχωρήσουσιν, ἐπεὶ δαμάσαντό γʼ Ἀχαιούς.
Il.10.412 τὸν δʼ αὖτε προσέειπε Δόλων Εὐμήδεος υἱός·
Il.10.413 τοὶ γὰρ ἐγώ τοι ταῦτα μάλʼ ἀτρεκέως καταλέξω.
Il.10.414 Ἕκτωρ μὲν μετὰ τοῖσιν, ὅσοι βουληφόροι εἰσί,
Il.10.415 βουλὰς βουλεύει θείου παρὰ σήματι Ἴλου
Il.10.416 νόσφιν ἀπὸ φλοίσβου· φυλακὰς δʼ ἃς εἴρεαι ἥρως
Il.10.417 οὔ τις κεκριμένη ῥύεται στρατὸν οὐδὲ φυλάσσει.
Il.10.418 ὅσσαι μὲν Τρώων πυρὸς ἐσχάραι, οἷσιν ἀνάγκη
Il.10.419 οἷ δʼ ἐγρηγόρθασι φυλασσέμεναί τε κέλονται
Il.10.420 ἀλλήλοις· ἀτὰρ αὖτε πολύκλητοι ἐπίκουροι
Il.10.421 εὕδουσι· Τρωσὶν γὰρ ἐπιτραπέουσι φυλάσσειν·
Il.10.422 οὐ γάρ σφιν παῖδες σχεδὸν εἵαται οὐδὲ γυναῖκες.
Il.10.423 τὸν δʼ ἀπαμειβόμενος προσέφη πολύμητις Ὀδυσσεύς·
Il.10.424 πῶς γὰρ νῦν Τρώεσσι μεμιγμένοι ἱπποδάμοισιν
Il.10.425 εὕδουσʼ ἦ ἀπάνευθε; δίειπέ μοι ὄφρα δαείω.
Il.10.426 τὸν δʼ ἠμείβετʼ ἔπειτα Δόλων Εὐμήδεος υἱός·
Il.10.427 τοὶ γὰρ ἐγὼ καὶ ταῦτα μάλʼ ἀτρεκέως καταλέξω.
Il.10.428 πρὸς μὲν ἁλὸς Κᾶρες καὶ Παίονες ἀγκυλότοξοι
Il.10.429 καὶ Λέλεγες καὶ Καύκωνες δῖοί τε Πελασγοί,
Il.10.430 πρὸς Θύμβρης δʼ ἔλαχον Λύκιοι Μυσοί τʼ ἀγέρωχοι
Il.10.431 καὶ Φρύγες ἱππόμαχοι καὶ Μῄονες ἱπποκορυσταί.
Il.10.432 ἀλλὰ τί ἢ ἐμὲ ταῦτα διεξερέεσθε ἕκαστα;
Il.10.433 εἰ γὰρ δὴ μέματον Τρώων καταδῦναι ὅμιλον
Il.10.434 Θρήϊκες οἷδʼ ἀπάνευθε νεήλυδες ἔσχατοι ἄλλων·
Il.10.435 ἐν δέ σφιν Ῥῆσος βασιλεὺς πάϊς Ἠϊονῆος.
Il.10.436 τοῦ δὴ καλλίστους ἵππους ἴδον ἠδὲ μεγίστους·
Il.10.437 λευκότεροι χιόνος, θείειν δʼ ἀνέμοισιν ὁμοῖοι·
Il.10.438 ἅρμα δέ οἱ χρυσῷ τε καὶ ἀργύρῳ εὖ ἤσκηται·
Il.10.439 τεύχεα δὲ χρύσεια πελώρια θαῦμα ἰδέσθαι
Il.10.440 ἤλυθʼ ἔχων· τὰ μὲν οὔ τι καταθνητοῖσιν ἔοικεν
Il.10.441 ἄνδρεσσιν φορέειν, ἀλλʼ ἀθανάτοισι θεοῖσιν.
Il.10.442 ἀλλʼ ἐμὲ μὲν νῦν νηυσὶ πελάσσετον ὠκυπόροισιν,
Il.10.443 ἠέ με δήσαντες λίπετʼ αὐτόθι νηλέϊ δεσμῷ,
Il.10.444 ὄφρά κεν ἔλθητον καὶ πειρηθῆτον ἐμεῖο
Il.10.445 ἠὲ κατʼ αἶσαν ἔειπον ἐν ὑμῖν, ἦε καὶ οὐκί.
Il.10.446 τὸν δʼ ἄρʼ ὑπόδρα ἰδὼν προσέφη κρατερὸς Διομήδης·
Il.10.447 μὴ δή μοι φύξίν γε Δόλων ἐμβάλλεο θυμῷ·
Il.10.448 ἐσθλά περ ἀγγείλας, ἐπεὶ ἵκεο χεῖρας ἐς ἁμάς.
Il.10.449 εἰ μὲν γάρ κέ σε νῦν ἀπολύσομεν ἠὲ μεθῶμεν,
Il.10.450 ἦ τε καὶ ὕστερον εἶσθα θοὰς ἐπὶ νῆας Ἀχαιῶν
Il.10.451 ἠὲ διοπτεύσων ἢ ἐναντίβιον πολεμίξων·
Il.10.452 εἰ δέ κʼ ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,
Il.10.453 οὐκέτʼ ἔπειτα σὺ πῆμά ποτʼ ἔσσεαι Ἀργείοισιν.
Il.10.454 ἦ, καὶ ὃ μέν μιν ἔμελλε γενείου χειρὶ παχείῃ
Il.10.455 ἁψάμενος λίσσεσθαι, ὃ δʼ αὐχένα μέσσον ἔλασσε
Il.10.456 φασγάνῳ ἀΐξας, ἀπὸ δʼ ἄμφω κέρσε τένοντε·
Il.10.457 φθεγγομένου δʼ ἄρα τοῦ γε κάρη κονίῃσιν ἐμίχθη.
Il.10.458 τοῦ δʼ ἀπὸ μὲν κτιδέην κυνέην κεφαλῆφιν ἕλοντο
Il.10.459 καὶ λυκέην καὶ τόξα παλίντονα καὶ δόρυ μακρόν·
Il.10.460 καὶ τά γʼ Ἀθηναίῃ ληΐτιδι δῖος Ὀδυσσεὺς
Il.10.461 ὑψόσʼ ἀνέσχεθε χειρὶ καὶ εὐχόμενος ἔπος ηὔδα·
Il.10.462 χαῖρε θεὰ τοῖσδεσσι· σὲ γὰρ πρώτην ἐν Ὀλύμπῳ
Il.10.463 πάντων ἀθανάτων ἐπιδωσόμεθʼ· ἀλλὰ καὶ αὖτις
Il.10.464 πέμψον ἐπὶ Θρῃκῶν ἀνδρῶν ἵππους τε καὶ εὐνάς.
Il.10.465 ὣς ἄρʼ ἐφώνησεν, καὶ ἀπὸ ἕθεν ὑψόσʼ ἀείρας
Il.10.466 θῆκεν ἀνὰ μυρίκην· δέελον δʼ ἐπὶ σῆμά τʼ ἔθηκε
Il.10.467 συμμάρψας δόνακας μυρίκης τʼ ἐριθηλέας ὄζους,
Il.10.468 μὴ λάθοι αὖτις ἰόντε θοὴν διὰ νύκτα μέλαιναν.
Il.10.469 τὼ δὲ βάτην προτέρω διά τʼ ἔντεα καὶ μέλαν αἷμα,
Il.10.470 αἶψα δʼ ἐπὶ Θρῃκῶν ἀνδρῶν τέλος ἷξον ἰόντες.
Il.10.471 οἳ δʼ εὗδον καμάτῳ ἀδηκότες, ἔντεα δέ σφιν
Il.10.472 καλὰ παρʼ αὐτοῖσι χθονὶ κέκλιτο εὖ κατὰ κόσμον
Il.10.473 τριστοιχί· παρὰ δέ σφιν ἑκάστῳ δίζυγες ἵπποι.
Il.10.474 Ῥῆσος δʼ ἐν μέσῳ εὗδε, παρʼ αὐτῷ δʼ ὠκέες ἵπποι
Il.10.475 ἐξ ἐπιδιφριάδος πυμάτης ἱμᾶσι δέδεντο.
Il.10.476 τὸν δʼ Ὀδυσεὺς προπάροιθεν ἰδὼν Διομήδεϊ δεῖξεν·
Il.10.477 οὗτός τοι Διόμηδες ἀνήρ, οὗτοι δέ τοι ἵπποι,
Il.10.478 οὓς νῶϊν πίφαυσκε Δόλων ὃν ἐπέφνομεν ἡμεῖς.
Il.10.479 ἀλλʼ ἄγε δὴ πρόφερε κρατερὸν μένος· οὐδέ τί σε χρὴ
Il.10.480 ἑστάμεναι μέλεον σὺν τεύχεσιν, ἀλλὰ λύʼ ἵππους·
Il.10.481 ἠὲ σύ γʼ ἄνδρας ἔναιρε, μελήσουσιν δʼ ἐμοὶ ἵπποι.
Il.10.482 ὣς φάτο, τῷ δʼ ἔμπνευσε μένος γλαυκῶπις Ἀθήνη,
Il.10.483 κτεῖνε δʼ ἐπιστροφάδην· τῶν δὲ στόνος ὄρνυτʼ ἀεικὴς
Il.10.484 ἄορι θεινομένων, ἐρυθαίνετο δʼ αἵματι γαῖα.
Il.10.485 ὡς δὲ λέων μήλοισιν ἀσημάντοισιν ἐπελθὼν
Il.10.486 αἴγεσιν ἢ ὀΐεσσι κακὰ φρονέων ἐνορούσῃ,
Il.10.487 ὣς μὲν Θρήϊκας ἄνδρας ἐπῴχετο Τυδέος υἱὸς
Il.10.488 ὄφρα δυώδεκʼ ἔπεφνεν· ἀτὰρ πολύμητις Ὀδυσσεὺς
Il.10.489 ὅν τινα Τυδεΐδης ἄορι πλήξειε παραστὰς
Il.10.490 τὸν δʼ Ὀδυσεὺς μετόπισθε λαβὼν ποδὸς ἐξερύσασκε,
Il.10.491 τὰ φρονέων κατὰ θυμὸν ὅπως καλλίτριχες ἵπποι
Il.10.492 ῥεῖα διέλθοιεν μηδὲ τρομεοίατο θυμῷ
Il.10.493 νεκροῖς ἀμβαίνοντες· ἀήθεσσον γὰρ ἔτʼ αὐτῶν.
Il.10.494 ἀλλʼ ὅτε δὴ βασιλῆα κιχήσατο Τυδέος υἱός,
Il.10.495 τὸν τρισκαιδέκατον μελιηδέα θυμὸν ἀπηύρα
Il.10.496 ἀσθμαίνοντα· κακὸν γὰρ ὄναρ κεφαλῆφιν ἐπέστη
Il.10.497 τὴν νύκτʼ Οἰνεΐδαο πάϊς διὰ μῆτιν Ἀθήνης.
Il.10.498 τόφρα δʼ ἄρʼ ὃ τλήμων Ὀδυσεὺς λύε μώνυχας ἵππους,
Il.10.499 σὺν δʼ ἤειρεν ἱμᾶσι καὶ ἐξήλαυνεν ὁμίλου
Il.10.500 τόξῳ ἐπιπλήσσων, ἐπεὶ οὐ μάστιγα φαεινὴν
Il.10.501 ποικίλου ἐκ δίφροιο νοήσατο χερσὶν ἑλέσθαι·
Il.10.502 ῥοίζησεν δʼ ἄρα πιφαύσκων Διομήδεϊ δίῳ.
Il.10.503 αὐτὰρ ὃ μερμήριζε μένων ὅ τι κύντατον ἕρδοι,
Il.10.504 ἢ ὅ γε δίφρον ἑλών, ὅθι ποικίλα τεύχεʼ ἔκειτο,
Il.10.505 ῥυμοῦ ἐξερύοι ἢ ἐκφέροι ὑψόσʼ ἀείρας,
Il.10.506 ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.
Il.10.507 εἷος ὃ ταῦθʼ ὥρμαινε κατὰ φρένα, τόφρα δʼ Ἀθήνη
Il.10.508 ἐγγύθεν ἱσταμένη προσέφη Διομήδεα δῖον·
Il.10.509 νόστου δὴ μνῆσαι μεγαθύμου Τυδέος υἱὲ
Il.10.510 νῆας ἔπι γλαφυράς, μὴ καὶ πεφοβημένος ἔλθῃς,
Il.10.511 μή πού τις καὶ Τρῶας ἐγείρῃσιν θεὸς ἄλλος.
Il.10.512 ὣς φάθʼ, ὃ δὲ ξυνέηκε θεᾶς ὄπα φωνησάσης,
Il.10.513 καρπαλίμως δʼ ἵππων ἐπεβήσετο· κόψε δʼ Ὀδυσσεὺς
Il.10.514 τόξῳ· τοὶ δʼ ἐπέτοντο θοὰς ἐπὶ νῆας Ἀχαιῶν.
Il.10.515 οὐδʼ ἀλαοσκοπιὴν εἶχʼ ἀργυρότοξος Ἀπόλλων
Il.10.516 ὡς ἴδʼ Ἀθηναίην μετὰ Τυδέος υἱὸν ἕπουσαν·
Il.10.517 τῇ κοτέων Τρώων κατεδύσετο πουλὺν ὅμιλον,
Il.10.518 ὦρσεν δὲ Θρῃκῶν βουληφόρον Ἱπποκόωντα
Il.10.519 Ῥήσου ἀνεψιὸν ἐσθλόν· ὃ δʼ ἐξ ὕπνου ἀνορούσας
Il.10.520 ὡς ἴδε χῶρον ἐρῆμον, ὅθʼ ἕστασαν ὠκέες ἵπποι,
Il.10.521 ἄνδράς τʼ ἀσπαίροντας ἐν ἀργαλέῃσι φονῇσιν,
Il.10.522 ᾤμωξέν τʼ ἄρʼ ἔπειτα φίλον τʼ ὀνόμηνεν ἑταῖρον.
Il.10.523 Τρώων δὲ κλαγγή τε καὶ ἄσπετος ὦρτο κυδοιμὸς
Il.10.524 θυνόντων ἄμυδις· θηεῦντο δὲ μέρμερα ἔργα
Il.10.525 ὅσσʼ ἄνδρες ῥέξαντες ἔβαν κοίλας ἐπὶ νῆας.
Il.10.526 οἳ δʼ ὅτε δή ῥʼ ἵκανον ὅθι σκοπὸν Ἕκτορος ἔκταν,
Il.10.527 ἔνθʼ Ὀδυσεὺς μὲν ἔρυξε Διῒ φίλος ὠκέας ἵππους,
Il.10.528 Τυδεΐδης δὲ χαμᾶζε θορὼν ἔναρα βροτόεντα
Il.10.529 ἐν χείρεσσʼ Ὀδυσῆϊ τίθει, ἐπεβήσετο δʼ ἵππων·
Il.10.530 μάστιξεν δʼ ἵππους, τὼ δʼ οὐκ ἀέκοντε πετέσθην
Il.10.531 νῆας ἔπι γλαφυράς· τῇ γὰρ φίλον ἔπλετο θυμῷ.
Il.10.532 Νέστωρ δὲ πρῶτος κτύπον ἄϊε φώνησέν τε·
Il.10.533 ὦ φίλοι Ἀργείων ἡγήτορες ἠδὲ μέδοντες
Il.10.534 ψεύσομαι, ἦ ἔτυμον ἐρέω; κέλεται δέ με θυμός.
Il.10.535 ἵππων μʼ ὠκυπόδων ἀμφὶ κτύπος οὔατα βάλλει.
Il.10.536 αἲ γὰρ δὴ Ὀδυσεύς τε καὶ ὃ κρατερὸς Διομήδης
Il.10.537 ὧδʼ ἄφαρ ἐκ Τρώων ἐλασαίατο μώνυχας ἵππους·
Il.10.538 ἀλλʼ αἰνῶς δείδοικα κατὰ φρένα μή τι πάθωσιν
Il.10.539 Ἀργείων οἳ ἄριστοι ὑπὸ Τρώων ὀρυμαγδοῦ.
Il.10.540 οὔ πω πᾶν εἴρητο ἔπος ὅτʼ ἄρʼ ἤλυθον αὐτοί.
Il.10.541 καί ῥʼ οἳ μὲν κατέβησαν ἐπὶ χθόνα, τοὶ δὲ χαρέντες
Il.10.542 δεξιῇ ἠσπάζοντο ἔπεσσί τε μειλιχίοισι·
Il.10.543 πρῶτος δʼ ἐξερέεινε Γερήνιος ἱππότα Νέστωρ·
Il.10.544 εἴπʼ ἄγε μʼ ὦ πολύαινʼ Ὀδυσεῦ μέγα κῦδος Ἀχαιῶν
Il.10.545 ὅππως τοῦσδʼ ἵππους λάβετον καταδύντες ὅμιλον
Il.10.546 Τρώων, ἦ τίς σφωε πόρεν θεὸς ἀντιβολήσας.
Il.10.547 αἰνῶς ἀκτίνεσσιν ἐοικότες ἠελίοιο.
Il.10.548 αἰεὶ μὲν Τρώεσσʼ ἐπιμίσγομαι, οὐδέ τί φημι
Il.10.549 μιμνάζειν παρὰ νηυσὶ γέρων περ ἐὼν πολεμιστής·
Il.10.550 ἀλλʼ οὔ πω τοίους ἵππους ἴδον οὐδὲ νόησα.
Il.10.551 ἀλλά τινʼ ὔμμʼ ὀΐω δόμεναι θεὸν ἀντιάσαντα·
Il.10.552 ἀμφοτέρω γὰρ σφῶϊ φιλεῖ νεφεληγερέτα Ζεὺς
Il.10.553 κούρη τʼ αἰγιόχοιο Διὸς γλαυκῶπις Ἀθήνη.
Il.10.554 τὸν δʼ ἀπαμειβόμενος προσέφη πολύμητις Ὀδυσσεύς·
Il.10.555 ὦ Νέστορ Νηληϊάδη μέγα κῦδος Ἀχαιῶν
Il.10.556 ῥεῖα θεός γʼ ἐθέλων καὶ ἀμείνονας ἠέ περ οἵδε
Il.10.557 ἵππους δωρήσαιτʼ, ἐπεὶ ἢ πολὺ φέρτεροί εἰσιν.
Il.10.558 ἵπποι δʼ οἵδε γεραιὲ νεήλυδες οὓς ἐρεείνεις
Il.10.559 Θρηΐκιοι· τὸν δέ σφιν ἄνακτʼ ἀγαθὸς Διομήδης
Il.10.560 ἔκτανε, πὰρ δʼ ἑτάρους δυοκαίδεκα πάντας ἀρίστους.
Il.10.561 τὸν τρισκαιδέκατον σκοπὸν εἵλομεν ἐγγύθι νηῶν,
Il.10.562 τόν ῥα διοπτῆρα στρατοῦ ἔμμεναι ἡμετέροιο
Il.10.563 Ἕκτωρ τε προέηκε καὶ ἄλλοι Τρῶες ἀγαυοί.
Il.10.564 ὣς εἰπὼν τάφροιο διήλασε μώνυχας ἵππους
Il.10.565 καγχαλόων· ἅμα δʼ ἄλλοι ἴσαν χαίροντες Ἀχαιοί.
Il.10.566 οἳ δʼ ὅτε Τυδεΐδεω κλισίην εὔτυκτον ἵκοντο,
Il.10.567 ἵππους μὲν κατέδησαν ἐϋτμήτοισιν ἱμᾶσι
Il.10.568 φάτνῃ ἐφʼ ἱππείῃ, ὅθι περ Διομήδεος ἵπποι
Il.10.569 ἕστασαν ὠκύποδες μελιηδέα πυρὸν ἔδοντες·
Il.10.570 νηῒ δʼ ἐνὶ πρυμνῇ ἔναρα βροτόεντα Δόλωνος
Il.10.571 θῆκʼ Ὀδυσεύς, ὄφρʼ ἱρὸν ἑτοιμασσαίατʼ Ἀθήνῃ.
Il.10.572 αὐτοὶ δʼ ἱδρῶ πολλὸν ἀπενίζοντο θαλάσσῃ
Il.10.573 ἐσβάντες κνήμας τε ἰδὲ λόφον ἀμφί τε μηρούς.
Il.10.574 αὐτὰρ ἐπεί σφιν κῦμα θαλάσσης ἱδρῶ πολλὸν
Il.10.575 νίψεν ἀπὸ χρωτὸς καὶ ἀνέψυχθεν φίλον ἦτορ,
Il.10.576 ἔς ῥʼ ἀσαμίνθους βάντες ἐϋξέστας λούσαντο.
Il.10.577 τὼ δὲ λοεσσαμένω καὶ ἀλειψαμένω λίπʼ ἐλαίῳ
Il.10.578 δείπνῳ ἐφιζανέτην, ἀπὸ δὲ κρητῆρος Ἀθήνῃ
Il.10.579 πλείου ἀφυσσόμενοι λεῖβον μελιηδέα οἶνον.
Il.11.1 Ἠὼς δʼ ἐκ λεχέων παρʼ ἀγαυοῦ Τιθωνοῖο
Il.11.2 ὄρνυθʼ, ἵνʼ ἀθανάτοισι φόως φέροι ἠδὲ βροτοῖσι·
Il.11.3 Ζεὺς δʼ Ἔριδα προΐαλλε θοὰς ἐπὶ νῆας Ἀχαιῶν
Il.11.4 ἀργαλέην, πολέμοιο τέρας μετὰ χερσὶν ἔχουσαν.
Il.11.5 στῆ δʼ ἐπʼ Ὀδυσσῆος μεγακήτεϊ νηῒ μελαίνῃ,
Il.11.6 ἥ ῥʼ ἐν μεσσάτῳ ἔσκε γεγωνέμεν ἀμφοτέρωσε,
Il.11.7 ἠμὲν ἐπʼ Αἴαντος κλισίας Τελαμωνιάδαο
Il.11.8 ἠδʼ ἐπʼ Ἀχιλλῆος, τοί ῥʼ ἔσχατα νῆας ἐΐσας
Il.11.9 εἴρυσαν ἠνορέῃ πίσυνοι καὶ κάρτεϊ χειρῶν
Il.11.10 ἔνθα στᾶσʼ ἤϋσε θεὰ μέγα τε δεινόν τε
Il.11.11 ὄρθιʼ, Ἀχαιοῖσιν δὲ μέγα σθένος ἔμβαλʼ ἑκάστῳ
Il.11.12 καρδίῃ ἄληκτον πολεμίζειν ἠδὲ μάχεσθαι.
Il.11.13 τοῖσι δʼ ἄφαρ πόλεμος γλυκίων γένετʼ ἠὲ νέεσθαι
Il.11.14 ἐν νηυσὶ γλαφυρῇσι φίλην ἐς πατρίδα γαῖαν.
Il.11.15 Ἀτρεΐδης δʼ ἐβόησεν ἰδὲ ζώννυσθαι ἄνωγεν
Il.11.16 Ἀργείους· ἐν δʼ αὐτὸς ἐδύσετο νώροπα χαλκόν.
Il.11.17 κνημῖδας μὲν πρῶτα περὶ κνήμῃσιν ἔθηκε
Il.11.18 καλὰς ἀργυρέοισιν ἐπισφυρίοις ἀραρυίας·
Il.11.19 δεύτερον αὖ θώρηκα περὶ στήθεσσιν ἔδυνε,
Il.11.20 τόν ποτέ οἱ Κινύρης δῶκε ξεινήϊον εἶναι.
Il.11.21 πεύθετο γὰρ Κύπρον δὲ μέγα κλέος οὕνεκʼ Ἀχαιοὶ
Il.11.22 ἐς Τροίην νήεσσιν ἀναπλεύσεσθαι ἔμελλον·
Il.11.23 τοὔνεκά οἱ τὸν δῶκε χαριζόμενος βασιλῆϊ.
Il.11.24 τοῦ δʼ ἤτοι δέκα οἶμοι ἔσαν μέλανος κυάνοιο,
Il.11.25 δώδεκα δὲ χρυσοῖο καὶ εἴκοσι κασσιτέροιο·
Il.11.26 κυάνεοι δὲ δράκοντες ὀρωρέχατο προτὶ δειρὴν
Il.11.27 τρεῖς ἑκάτερθʼ ἴρισσιν ἐοικότες, ἅς τε Κρονίων
Il.11.28 ἐν νέφεϊ στήριξε, τέρας μερόπων ἀνθρώπων.
Il.11.29 ἀμφὶ δʼ ἄρʼ ὤμοισιν βάλετο ξίφος· ἐν δέ οἱ ἧλοι
Il.11.30 χρύσειοι πάμφαινον, ἀτὰρ περὶ κουλεὸν ἦεν
Il.11.31 ἀργύρεον χρυσέοισιν ἀορτήρεσσιν ἀρηρός.
Il.11.32 ἂν δʼ ἕλετʼ ἀμφιβρότην πολυδαίδαλον ἀσπίδα θοῦριν
Il.11.33 καλήν, ἣν πέρι μὲν κύκλοι δέκα χάλκεοι ἦσαν,
Il.11.34 ἐν δέ οἱ ὀμφαλοὶ ἦσαν ἐείκοσι κασσιτέροιο
Il.11.35 λευκοί, ἐν δὲ μέσοισιν ἔην μέλανος κυάνοιο.
Il.11.36 τῇ δʼ ἐπὶ μὲν Γοργὼ βλοσυρῶπις ἐστεφάνωτο
Il.11.37 δεινὸν δερκομένη, περὶ δὲ Δεῖμός τε Φόβος τε.
Il.11.38 τῆς δʼ ἐξ ἀργύρεος τελαμὼν ἦν· αὐτὰρ ἐπʼ αὐτοῦ
Il.11.39 κυάνεος ἐλέλικτο δράκων, κεφαλαὶ δέ οἱ ἦσαν
Il.11.40 τρεῖς ἀμφιστρεφέες ἑνὸς αὐχένος ἐκπεφυυῖαι.
Il.11.41 κρατὶ δʼ ἐπʼ ἀμφίφαλον κυνέην θέτο τετραφάληρον
Il.11.42 ἵππουριν· δεινὸν δὲ λόφος καθύπερθεν ἔνευεν.
Il.11.43 εἵλετο δʼ ἄλκιμα δοῦρε δύω κεκορυθμένα χαλκῷ
Il.11.44 ὀξέα· τῆλε δὲ χαλκὸς ἀπʼ αὐτόφιν οὐρανὸν εἴσω
Il.11.45 λάμπʼ· ἐπὶ δʼ ἐγδούπησαν Ἀθηναίη τε καὶ Ἥρη
Il.11.46 τιμῶσαι βασιλῆα πολυχρύσοιο Μυκήνης.
Il.11.47 ἡνιόχῳ μὲν ἔπειτα ἑῷ ἐπέτελλεν ἕκαστος
Il.11.48 ἵππους εὖ κατὰ κόσμον ἐρυκέμεν αὖθʼ ἐπὶ τάφρῳ,
Il.11.49 αὐτοὶ δὲ πρυλέες σὺν τεύχεσι θωρηχθέντες
Il.11.50 ῥώοντʼ· ἄσβεστος δὲ βοὴ γένετʼ ἠῶθι πρό.
Il.11.51 φθὰν δὲ μέγʼ ἱππήων ἐπὶ τάφρῳ κοσμηθέντες,
Il.11.52 ἱππῆες δʼ ὀλίγον μετεκίαθον· ἐν δὲ κυδοιμὸν
Il.11.53 ὦρσε κακὸν Κρονίδης, κατὰ δʼ ὑψόθεν ἧκεν ἐέρσας
Il.11.54 αἵματι μυδαλέας ἐξ αἰθέρος, οὕνεκʼ ἔμελλε
Il.11.55 πολλὰς ἰφθίμους κεφαλὰς Ἄϊδι προϊάψειν.
Il.11.56 Τρῶες δʼ αὖθʼ ἑτέρωθεν ἐπὶ θρωσμῷ πεδίοιο
Il.11.57 Ἕκτορά τʼ ἀμφὶ μέγαν καὶ ἀμύμονα Πουλυδάμαντα
Il.11.58 Αἰνείαν θʼ, ὃς Τρωσὶ θεὸς ὣς τίετο δήμῳ,
Il.11.59 τρεῖς τʼ Ἀντηνορίδας Πόλυβον καὶ Ἀγήνορα δῖον
Il.11.60 ἠΐθεόν τʼ Ἀκάμαντʼ ἐπιείκελον ἀθανάτοισιν.
Il.11.61 Ἕκτωρ δʼ ἐν πρώτοισι φέρʼ ἀσπίδα πάντοσʼ ἐΐσην,
Il.11.62 οἷος δʼ ἐκ νεφέων ἀναφαίνεται οὔλιος ἀστὴρ
Il.11.63 παμφαίνων, τοτὲ δʼ αὖτις ἔδυ νέφεα σκιόεντα,
Il.11.64 ὣς Ἕκτωρ ὁτὲ μέν τε μετὰ πρώτοισι φάνεσκεν,
Il.11.65 ἄλλοτε δʼ ἐν πυμάτοισι κελεύων· πᾶς δʼ ἄρα χαλκῷ
Il.11.66 λάμφʼ ὥς τε στεροπὴ πατρὸς Διὸς αἰγιόχοιο.
Il.11.67 οἳ δʼ, ὥς τʼ ἀμητῆρες ἐναντίοι ἀλλήλοισιν
Il.11.68 ὄγμον ἐλαύνωσιν ἀνδρὸς μάκαρος κατʼ ἄρουραν
Il.11.69 πυρῶν ἢ κριθῶν· τὰ δὲ δράγματα ταρφέα πίπτει·
Il.11.70 ὣς Τρῶες καὶ Ἀχαιοὶ ἐπʼ ἀλλήλοισι θορόντες
Il.11.71 δῄουν, οὐδʼ ἕτεροι μνώοντʼ ὀλοοῖο φόβοιο.
Il.11.72 ἴσας δʼ ὑσμίνη κεφαλὰς ἔχεν, οἳ δὲ λύκοι ὣς
Il.11.73 θῦνον· Ἔρις δʼ ἄρʼ ἔχαιρε πολύστονος εἰσορόωσα·
Il.11.74 οἴη γάρ ῥα θεῶν παρετύγχανε μαρναμένοισιν,
Il.11.75 οἳ δʼ ἄλλοι οὔ σφιν πάρεσαν θεοί, ἀλλὰ ἕκηλοι
Il.11.76 σφοῖσιν ἐνὶ μεγάροισι καθήατο, ἧχι ἑκάστῳ
Il.11.77 δώματα καλὰ τέτυκτο κατὰ πτύχας Οὐλύμποιο.
Il.11.78 πάντες δʼ ᾐτιόωντο κελαινεφέα Κρονίωνα
Il.11.79 οὕνεκʼ ἄρα Τρώεσσιν ἐβούλετο κῦδος ὀρέξαι.
Il.11.80 τῶν μὲν ἄρʼ οὐκ ἀλέγιζε πατήρ· ὃ δὲ νόσφι λιασθεὶς
Il.11.81 τῶν ἄλλων ἀπάνευθε καθέζετο κύδεϊ γαίων
Il.11.82 εἰσορόων Τρώων τε πόλιν καὶ νῆας Ἀχαιῶν
Il.11.83 χαλκοῦ τε στεροπήν, ὀλλύντάς τʼ ὀλλυμένους τε.
Il.11.84 ὄφρα μὲν ἠὼς ἦν καὶ ἀέξετο ἱερὸν ἦμαρ,
Il.11.85 τόφρα μάλʼ ἀμφοτέρων βέλεʼ ἥπτετο, πῖπτε δὲ λαός·
Il.11.86 ἦμος δὲ δρυτόμος περ ἀνὴρ ὁπλίσσατο δεῖπνον
Il.11.87 οὔρεος ἐν βήσσῃσιν, ἐπεί τʼ ἐκορέσσατο χεῖρας
Il.11.88 τάμνων δένδρεα μακρά, ἅδος τέ μιν ἵκετο θυμόν,
Il.11.89 σίτου τε γλυκεροῖο περὶ φρένας ἵμερος αἱρεῖ,
Il.11.90 τῆμος σφῇ ἀρετῇ Δαναοὶ ῥήξαντο φάλαγγας
Il.11.91 κεκλόμενοι ἑτάροισι κατὰ στίχας· ἐν δʼ Ἀγαμέμνων
Il.11.92 πρῶτος ὄρουσʼ, ἕλε δʼ ἄνδρα Βιάνορα ποιμένα λαῶν
Il.11.93 αὐτόν, ἔπειτα δʼ ἑταῖρον Ὀϊλῆα πλήξιππον.
Il.11.94 ἤτοι ὅ γʼ ἐξ ἵππων κατεπάλμενος ἀντίος ἔστη·
Il.11.95 τὸν δʼ ἰθὺς μεμαῶτα μετώπιον ὀξέϊ δουρὶ
Il.11.96 νύξʼ, οὐδὲ στεφάνη δόρυ οἱ σχέθε χαλκοβάρεια,
Il.11.97 ἀλλὰ διʼ αὐτῆς ἦλθε καὶ ὀστέου, ἐγκέφαλος δὲ
Il.11.98 ἔνδον ἅπας πεπάλακτο· δάμασσε δέ μιν μεμαῶτα.
Il.11.99 καὶ τοὺς μὲν λίπεν αὖθι ἄναξ ἀνδρῶν Ἀγαμέμνων
Il.11.100 στήθεσι παμφαίνοντας, ἐπεὶ περίδυσε χιτῶνας·
Il.11.101 αὐτὰρ ὃ βῆ Ἶσόν τε καὶ Ἄντιφον ἐξεναρίξων
Il.11.102 υἷε δύω Πριάμοιο νόθον καὶ γνήσιον ἄμφω
Il.11.103 εἰν ἑνὶ δίφρῳ ἐόντας· ὃ μὲν νόθος ἡνιόχευεν,
Il.11.104 Ἄντιφος αὖ παρέβασκε περικλυτός· ὥ ποτʼ Ἀχιλλεὺς
Il.11.105 Ἴδης ἐν κνημοῖσι δίδη μόσχοισι λύγοισι,
Il.11.106 ποιμαίνοντʼ ἐπʼ ὄεσσι λαβών, καὶ ἔλυσεν ἀποίνων.
Il.11.107 δὴ τότε γʼ Ἀτρεΐδης εὐρὺ κρείων Ἀγαμέμνων
Il.11.108 τὸν μὲν ὑπὲρ μαζοῖο κατὰ στῆθος βάλε δουρί,
Il.11.109 Ἄντιφον αὖ παρὰ οὖς ἔλασε ξίφει, ἐκ δʼ ἔβαλʼ ἵππων.
Il.11.110 σπερχόμενος δʼ ἀπὸ τοῖιν ἐσύλα τεύχεα καλὰ
Il.11.111 γιγνώσκων· καὶ γάρ σφε πάρος παρὰ νηυσὶ θοῇσιν
Il.11.112 εἶδεν, ὅτʼ ἐξ Ἴδης ἄγαγεν πόδας ὠκὺς Ἀχιλλεύς.
Il.11.113 ὡς δὲ λέων ἐλάφοιο ταχείης νήπια τέκνα
Il.11.114 ῥηϊδίως συνέαξε λαβὼν κρατεροῖσιν ὀδοῦσιν
Il.11.115 ἐλθὼν εἰς εὐνήν, ἁπαλόν τέ σφʼ ἦτορ ἀπηύρα·
Il.11.116 ἣ δʼ εἴ πέρ τε τύχῃσι μάλα σχεδόν, οὐ δύναταί σφι
Il.11.117 χραισμεῖν· αὐτὴν γάρ μιν ὑπὸ τρόμος αἰνὸς ἱκάνει·
Il.11.118 καρπαλίμως δʼ ἤϊξε διὰ δρυμὰ πυκνὰ καὶ ὕλην
Il.11.119 σπεύδουσʼ ἱδρώουσα κραταιοῦ θηρὸς ὑφʼ ὁρμῆς·
Il.11.120 ὣς ἄρα τοῖς οὔ τις δύνατο χραισμῆσαι ὄλεθρον
Il.11.121 Τρώων, ἀλλὰ καὶ αὐτοὶ ὑπʼ Ἀργείοισι φέβοντο.
Il.11.122 αὐτὰρ ὃ Πείσανδρόν τε καὶ Ἱππόλοχον μενεχάρμην
Il.11.123 υἱέας Ἀντιμάχοιο δαΐφρονος, ὅς ῥα μάλιστα
Il.11.124 χρυσὸν Ἀλεξάνδροιο δεδεγμένος ἀγλαὰ δῶρα
Il.11.125 οὐκ εἴασχʼ Ἑλένην δόμεναι ξανθῷ Μενελάῳ,
Il.11.126 τοῦ περ δὴ δύο παῖδε λάβε κρείων Ἀγαμέμνων
Il.11.127 εἰν ἑνὶ δίφρῳ ἐόντας, ὁμοῦ δʼ ἔχον ὠκέας ἵππους·
Il.11.128 ἐκ γάρ σφεας χειρῶν φύγον ἡνία σιγαλόεντα,
Il.11.129 τὼ δὲ κυκηθήτην· ὃ δʼ ἐναντίον ὦρτο λέων ὣς
Il.11.130 Ἀτρεΐδης· τὼ δʼ αὖτʼ ἐκ δίφρου γουναζέσθην·
Il.11.131 ζώγρει Ἀτρέος υἱέ, σὺ δʼ ἄξια δέξαι ἄποινα·
Il.11.132 πολλὰ δʼ ἐν Ἀντιμάχοιο δόμοις κειμήλια κεῖται
Il.11.133 χαλκός τε χρυσός τε πολύκμητός τε σίδηρος,
Il.11.134 τῶν κέν τοι χαρίσαιτο πατὴρ ἀπερείσιʼ ἄποινα,
Il.11.135 εἰ νῶϊ ζωοὺς πεπύθοιτʼ ἐπὶ νηυσὶν Ἀχαιῶν.
Il.11.136 ὣς τώ γε κλαίοντε προσαυδήτην βασιλῆα
Il.11.137 μειλιχίοις ἐπέεσσιν· ἀμείλικτον δʼ ὄπʼ ἄκουσαν·
Il.11.138 εἰ μὲν δὴ Ἀντιμάχοιο δαΐφρονος υἱέες ἐστόν,
Il.11.139 ὅς ποτʼ ἐνὶ Τρώων ἀγορῇ Μενέλαον ἄνωγεν
Il.11.140 ἀγγελίην ἐλθόντα σὺν ἀντιθέῳ Ὀδυσῆϊ
Il.11.141 αὖθι κατακτεῖναι μηδʼ ἐξέμεν ἂψ ἐς Ἀχαιούς,
Il.11.142 νῦν μὲν δὴ τοῦ πατρὸς ἀεικέα τίσετε λώβην.
Il.11.143 ἦ, καὶ Πείσανδρον μὲν ἀφʼ ἵππων ὦσε χαμᾶζε
Il.11.144 δουρὶ βαλὼν πρὸς στῆθος· ὃ δʼ ὕπτιος οὔδει ἐρείσθη.
Il.11.145 Ἱππόλοχος δʼ ἀπόρουσε, τὸν αὖ χαμαὶ ἐξενάριξε
Il.11.146 χεῖρας ἀπὸ ξίφεϊ τμήξας ἀπό τʼ αὐχένα κόψας,
Il.11.147 ὅλμον δʼ ὣς ἔσσευε κυλίνδεσθαι διʼ ὁμίλου.
Il.11.148 τοὺς μὲν ἔασʼ· ὃ δʼ ὅθι πλεῖσται κλονέοντο φάλαγγες,
Il.11.149 τῇ ῥʼ ἐνόρουσʼ, ἅμα δʼ ἄλλοι ἐϋκνήμιδες Ἀχαιοί.
Il.11.150 πεζοὶ μὲν πεζοὺς ὄλεκον φεύγοντας ἀνάγκῃ,
Il.11.151 ἱππεῖς δʼ ἱππῆας· ὑπὸ δέ σφισιν ὦρτο κονίη
Il.11.152 ἐκ πεδίου, τὴν ὦρσαν ἐρίγδουποι πόδες ἵππων
Il.11.153 χαλκῷ δηϊόωντες· ἀτὰρ κρείων Ἀγαμέμνων
Il.11.154 αἰὲν ἀποκτείνων ἕπετʼ Ἀργείοισι κελεύων.
Il.11.155 ὡς δʼ ὅτε πῦρ ἀΐδηλον ἐν ἀξύλῳ ἐμπέσῃ ὕλῃ,
Il.11.156 πάντῃ τʼ εἰλυφόων ἄνεμος φέρει, οἳ δέ τε θάμνοι
Il.11.157 πρόρριζοι πίπτουσιν ἐπειγόμενοι πυρὸς ὁρμῇ·
Il.11.158 ὣς ἄρʼ ὑπʼ Ἀτρεΐδῃ Ἀγαμέμνονι πῖπτε κάρηνα
Il.11.159 Τρώων φευγόντων, πολλοὶ δʼ ἐριαύχενες ἵπποι
Il.11.160 κείνʼ ὄχεα κροτάλιζον ἀνὰ πτολέμοιο γεφύρας
Il.11.161 ἡνιόχους ποθέοντες ἀμύμονας· οἳ δʼ ἐπὶ γαίῃ
Il.11.162 κείατο, γύπεσσιν πολὺ φίλτεροι ἢ ἀλόχοισιν.
Il.11.163 Ἕκτορα δʼ ἐκ βελέων ὕπαγε Ζεὺς ἔκ τε κονίης
Il.11.164 ἔκ τʼ ἀνδροκτασίης ἔκ θʼ αἵματος ἔκ τε κυδοιμοῦ·
Il.11.165 Ἀτρεΐδης δʼ ἕπετο σφεδανὸν Δαναοῖσι κελεύων.
Il.11.166 οἳ δὲ παρʼ Ἴλου σῆμα παλαιοῦ Δαρδανίδαο
Il.11.167 μέσσον κὰπ πεδίον παρʼ ἐρινεὸν ἐσσεύοντο
Il.11.168 ἱέμενοι πόλιος· ὃ δὲ κεκλήγων ἕπετʼ αἰεὶ
Il.11.169 Ἀτρεΐδης, λύθρῳ δὲ παλάσσετο χεῖρας ἀάπτους.
Il.11.170 ἀλλʼ ὅτε δὴ Σκαιάς τε πύλας καὶ φηγὸν ἵκοντο,
Il.11.171 ἔνθʼ ἄρα δὴ ἵσταντο καὶ ἀλλήλους ἀνέμιμνον.
Il.11.172 οἳ δʼ ἔτι κὰμ μέσσον πεδίον φοβέοντο βόες ὥς,
Il.11.173 ἅς τε λέων ἐφόβησε μολὼν ἐν νυκτὸς ἀμολγῷ
Il.11.174 πάσας· τῇ δέ τʼ ἰῇ ἀναφαίνεται αἰπὺς ὄλεθρος·
Il.11.175 τῆς δʼ ἐξ αὐχένʼ ἔαξε λαβὼν κρατεροῖσιν ὀδοῦσι
Il.11.176 πρῶτον, ἔπειτα δέ θʼ αἷμα καὶ ἔγκατα πάντα λαφύσσει·
Il.11.177 ὣς τοὺς Ἀτρεΐδης ἔφεπε κρείων Ἀγαμέμνων
Il.11.178 αἰὲν ἀποκτείνων τὸν ὀπίστατον· οἳ δʼ ἐφέβοντο.
Il.11.179 πολλοὶ δὲ πρηνεῖς τε καὶ ὕπτιοι ἔκπεσον ἵππων
Il.11.180 Ἀτρεΐδεω ὑπὸ χερσί· περὶ πρὸ γὰρ ἔγχεϊ θῦεν.
Il.11.181 ἀλλʼ ὅτε δὴ τάχʼ ἔμελλεν ὑπὸ πτόλιν αἰπύ τε τεῖχος
Il.11.182 ἵξεσθαι, τότε δή ῥα πατὴρ ἀνδρῶν τε θεῶν τε
Il.11.183 Ἴδης ἐν κορυφῇσι καθέζετο πιδηέσσης
Il.11.184 οὐρανόθεν καταβάς· ἔχε δʼ ἀστεροπὴν μετὰ χερσίν.
Il.11.185 Ἶριν δʼ ὄτρυνε χρυσόπτερον ἀγγελέουσαν·
Il.11.186 βάσκʼ ἴθι Ἶρι ταχεῖα, τὸν Ἕκτορι μῦθον ἐνίσπες·
Il.11.187 ὄφρʼ ἂν μέν κεν ὁρᾷ Ἀγαμέμνονα ποιμένα λαῶν
Il.11.188 θύνοντʼ ἐν προμάχοισιν ἐναίροντα στίχας ἀνδρῶν,
Il.11.189 τόφρʼ ἀναχωρείτω, τὸν δʼ ἄλλον λαὸν ἀνώχθω
Il.11.190 μάρνασθαι δηΐοισι κατὰ κρατερὴν ὑσμίνην.
Il.11.191 αὐτὰρ ἐπεί κʼ ἢ δουρὶ τυπεὶς ἢ βλήμενος ἰῷ
Il.11.192 εἰς ἵππους ἅλεται, τότε οἱ κράτος ἐγγυαλίξω
Il.11.193 κτείνειν εἰς ὅ κε νῆας ἐϋσσέλμους ἀφίκηται
Il.11.194 δύῃ τʼ ἠέλιος καὶ ἐπὶ κνέφας ἱερὸν ἔλθῃ.
Il.11.195 ὣς ἔφατʼ, οὐδʼ ἀπίθησε ποδήνεμος ὠκέα Ἶρις,
Il.11.196 βῆ δὲ κατʼ Ἰδαίων ὀρέων εἰς Ἴλιον ἱρήν.
Il.11.197 εὗρʼ υἱὸν Πριάμοιο δαΐφρονος Ἕκτορα δῖον
Il.11.198 ἑσταότʼ ἔν θʼ ἵπποισι καὶ ἅρμασι κολλητοῖσιν·
Il.11.199 ἀγχοῦ δʼ ἱσταμένη προσέφη πόδας ὠκέα Ἶρις·
Il.11.200 Ἕκτορ υἱὲ Πριάμοιο Διὶ μῆτιν ἀτάλαντε
Il.11.201 Ζεύς με πατὴρ προέηκε τεῒν τάδε μυθήσασθαι.
Il.11.202 ὄφρʼ ἂν μέν κεν ὁρᾷς Ἀγαμέμνονα ποιμένα λαῶν
Il.11.203 θύνοντʼ ἐν προμάχοισιν, ἐναίροντα στίχας ἀνδρῶν,
Il.11.204 τόφρʼ ὑπόεικε μάχης, τὸν δʼ ἄλλον λαὸν ἄνωχθι
Il.11.205 μάρνασθαι δηΐοισι κατὰ κρατερὴν ὑσμίνην.
Il.11.206 αὐτὰρ ἐπεί κʼ ἢ δουρὶ τυπεὶς ἢ βλήμενος ἰῷ
Il.11.207 εἰς ἵππους ἅλεται, τότε τοι κράτος ἐγγυαλίξει
Il.11.208 κτείνειν, εἰς ὅ κε νῆας ἐϋσσέλμους ἀφίκηαι
Il.11.209 δύῃ τʼ ἠέλιος καὶ ἐπὶ κνέφας ἱερὸν ἔλθῃ.
Il.11.210 ἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,
Il.11.211 Ἕκτωρ δʼ ἐξ ὀχέων σὺν τεύχεσιν ἆλτο χαμᾶζε,
Il.11.212 πάλλων δʼ ὀξέα δοῦρα κατὰ στρατὸν ᾤχετο πάντῃ
Il.11.213 ὀτρύνων μαχέσασθαι, ἔγειρε δὲ φύλοπιν αἰνήν.
Il.11.214 οἳ δʼ ἐλελίχθησαν καὶ ἐναντίοι ἔσταν Ἀχαιῶν,
Il.11.215 Ἀργεῖοι δʼ ἑτέρωθεν ἐκαρτύναντο φάλαγγας.
Il.11.216 ἀρτύνθη δὲ μάχη, στὰν δʼ ἀντίοι· ἐν δʼ Ἀγαμέμνων
Il.11.217 πρῶτος ὄρουσʼ, ἔθελεν δὲ πολὺ προμάχεσθαι ἁπάντων.
Il.11.218 ἔσπετε νῦν μοι Μοῦσαι Ὀλύμπια δώματʼ ἔχουσαι
Il.11.219 ὅς τις δὴ πρῶτος Ἀγαμέμνονος ἀντίον ἦλθεν
Il.11.220 ἢ αὐτῶν Τρώων ἠὲ κλειτῶν ἐπικούρων.
Il.11.221 Ἰφιδάμας Ἀντηνορίδης ἠΰς τε μέγας τε
Il.11.222 ὃς τράφη ἐν Θρῄκῃ ἐριβώλακι μητέρι μήλων·
Il.11.223 Κισσῆς τόν γʼ ἔθρεψε δόμοις ἔνι τυτθὸν ἐόντα
Il.11.224 μητροπάτωρ, ὃς τίκτε Θεανὼ καλλιπάρῃον·
Il.11.225 αὐτὰρ ἐπεί ῥʼ ἥβης ἐρικυδέος ἵκετο μέτρον,
Il.11.226 αὐτοῦ μιν κατέρυκε, δίδου δʼ ὅ γε θυγατέρα ἥν·
Il.11.227 γήμας δʼ ἐκ θαλάμοιο μετὰ κλέος ἵκετʼ Ἀχαιῶν
Il.11.228 σὺν δυοκαίδεκα νηυσὶ κορωνίσιν, αἵ οἱ ἕποντο.
Il.11.229 τὰς μὲν ἔπειτʼ ἐν Περκώτῃ λίπε νῆας ἐΐσας,
Il.11.230 αὐτὰρ ὃ πεζὸς ἐὼν ἐς Ἴλιον εἰληλούθει·
Il.11.231 ὅς ῥα τότʼ Ἀτρεΐδεω Ἀγαμέμνονος ἀντίον ἦλθεν.
Il.11.232 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.11.233 Ἀτρεΐδης μὲν ἅμαρτε, παραὶ δέ οἱ ἐτράπετʼ ἔγχος,
Il.11.234 Ἰφιδάμας δὲ κατὰ ζώνην θώρηκος ἔνερθε
Il.11.235 νύξʼ, ἐπὶ δʼ αὐτὸς ἔρεισε βαρείῃ χειρὶ πιθήσας·
Il.11.236 οὐδʼ ἔτορε ζωστῆρα παναίολον, ἀλλὰ πολὺ πρὶν
Il.11.237 ἀργύρῳ ἀντομένη μόλιβος ὣς ἐτράπετʼ αἰχμή.
Il.11.238 καὶ τό γε χειρὶ λαβὼν εὐρὺ κρείων Ἀγαμέμνων
Il.11.239 ἕλκʼ ἐπὶ οἷ μεμαὼς ὥς τε λίς, ἐκ δʼ ἄρα χειρὸς
Il.11.240 σπάσσατο· τὸν δʼ ἄορι πλῆξʼ αὐχένα, λῦσε δὲ γυῖα.
Il.11.241 ὣς ὃ μὲν αὖθι πεσὼν κοιμήσατο χάλκεον ὕπνον
Il.11.242 οἰκτρὸς ἀπὸ μνηστῆς ἀλόχου, ἀστοῖσιν ἀρήγων,
Il.11.243 κουριδίης, ἧς οὔ τι χάριν ἴδε, πολλὰ δʼ ἔδωκε·
Il.11.244 πρῶθʼ ἑκατὸν βοῦς δῶκεν, ἔπειτα δὲ χίλιʼ ὑπέστη
Il.11.245 αἶγας ὁμοῦ καὶ ὄϊς, τά οἱ ἄσπετα ποιμαίνοντο.
Il.11.246 δὴ τότε γʼ Ἀτρεΐδης Ἀγαμέμνων ἐξενάριξε,
Il.11.247 βῆ δὲ φέρων ἀνʼ ὅμιλον Ἀχαιῶν τεύχεα καλά.
Il.11.248 τὸν δʼ ὡς οὖν ἐνόησε Κόων ἀριδείκετος ἀνδρῶν
Il.11.249 πρεσβυγενὴς Ἀντηνορίδης, κρατερόν ῥά ἑ πένθος
Il.11.250 ὀφθαλμοὺς ἐκάλυψε κασιγνήτοιο πεσόντος.
Il.11.251 στῆ δʼ εὐρὰξ σὺν δουρὶ λαθὼν Ἀγαμέμνονα δῖον,
Il.11.252 νύξε δέ μιν κατὰ χεῖρα μέσην ἀγκῶνος ἔνερθε,
Il.11.253 ἀντικρὺ δὲ διέσχε φαεινοῦ δουρὸς ἀκωκή.
Il.11.254 ῥίγησέν τʼ ἄρʼ ἔπειτα ἄναξ ἀνδρῶν Ἀγαμέμνων·
Il.11.255 ἀλλʼ οὐδʼ ὧς ἀπέληγε μάχης ἠδὲ πτολέμοιο,
Il.11.256 ἀλλʼ ἐπόρουσε Κόωνι ἔχων ἀνεμοτρεφὲς ἔγχος.
Il.11.257 ἤτοι ὃ Ἰφιδάμαντα κασίγνητον καὶ ὄπατρον
Il.11.258 ἕλκε ποδὸς μεμαώς, καὶ ἀΰτει πάντας ἀρίστους·
Il.11.259 τὸν δʼ ἕλκοντʼ ἀνʼ ὅμιλον ὑπʼ ἀσπίδος ὀμφαλοέσσης
Il.11.260 οὔτησε ξυστῷ χαλκήρεϊ, λῦσε δὲ γυῖα·
Il.11.261 τοῖο δʼ ἐπʼ Ἰφιδάμαντι κάρη ἀπέκοψε παραστάς.
Il.11.262 ἔνθʼ Ἀντήνορος υἷες ὑπʼ Ἀτρεΐδῃ βασιλῆϊ
Il.11.263 πότμον ἀναπλήσαντες ἔδυν δόμον Ἄϊδος εἴσω.
Il.11.264 αὐτὰρ ὃ τῶν ἄλλων ἐπεπωλεῖτο στίχας ἀνδρῶν
Il.11.265 ἔγχεΐ τʼ ἄορί τε μεγάλοισί τε χερμαδίοισιν,
Il.11.266 ὄφρά οἱ αἷμʼ ἔτι θερμὸν ἀνήνοθεν ἐξ ὠτειλῆς.
Il.11.267 αὐτὰρ ἐπεὶ τὸ μὲν ἕλκος ἐτέρσετο, παύσατο δʼ αἷμα,
Il.11.268 ὀξεῖαι δʼ ὀδύναι δῦνον μένος Ἀτρεΐδαο.
Il.11.269 ὡς δʼ ὅτʼ ἂν ὠδίνουσαν ἔχῃ βέλος ὀξὺ γυναῖκα
Il.11.270 δριμύ, τό τε προϊεῖσι μογοστόκοι Εἰλείθυιαι
Il.11.271 Ἥρης θυγατέρες πικρὰς ὠδῖνας ἔχουσαι,
Il.11.272 ὣς ὀξεῖʼ ὀδύναι δῦνον μένος Ἀτρεΐδαο.
Il.11.273 ἐς δίφρον δʼ ἀνόρουσε, καὶ ἡνιόχῳ ἐπέτελλε
Il.11.274 νηυσὶν ἔπι γλαφυρῇσιν ἐλαυνέμεν· ἤχθετο γὰρ κῆρ.
Il.11.275 ἤϋσεν δὲ διαπρύσιον Δαναοῖσι γεγωνώς·
Il.11.276 ὦ φίλοι Ἀργείων ἡγήτορες ἠδὲ μέδοντες
Il.11.277 ὑμεῖς μὲν νῦν νηυσὶν ἀμύνετε ποντοπόροισι
Il.11.278 φύλοπιν ἀργαλέην, ἐπεὶ οὐκ ἐμὲ μητίετα Ζεὺς
Il.11.279 εἴασε Τρώεσσι πανημέριον πολεμίζειν.
Il.11.280 ὣς ἔφαθʼ, ἡνίοχος δʼ ἵμασεν καλλίτριχας ἵππους
Il.11.281 νῆας ἔπι γλαφυράς· τὼ δʼ οὐκ ἀέκοντε πετέσθην·
Il.11.282 ἄφρεον δὲ στήθεα, ῥαίνοντο δὲ νέρθε κονίῃ
Il.11.283 τειρόμενον βασιλῆα μάχης ἀπάνευθε φέροντες.
Il.11.284 Ἕκτωρ δʼ ὡς ἐνόησʼ Ἀγαμέμνονα νόσφι κιόντα
Il.11.285 Τρωσί τε καὶ Λυκίοισιν ἐκέκλετο μακρὸν ἀΰσας·
Il.11.286 Τρῶες καὶ Λύκιοι καὶ Δάρδανοι ἀγχιμαχηταὶ
Il.11.287 ἀνέρες ἔστε φίλοι, μνήσασθε δὲ θούριδος ἀλκῆς.
Il.11.288 οἴχετʼ ἀνὴρ ὤριστος, ἐμοὶ δὲ μέγʼ εὖχος ἔδωκε
Il.11.289 Ζεὺς Κρονίδης· ἀλλʼ ἰθὺς ἐλαύνετε μώνυχας ἵππους
Il.11.290 ἰφθίμων Δαναῶν, ἵνʼ ὑπέρτερον εὖχος ἄρησθε.
Il.11.291 ὣς εἰπὼν ὄτρυνε μένος καὶ θυμὸν ἑκάστου.
Il.11.292 ὡς δʼ ὅτε πού τις θηρητὴρ κύνας ἀργιόδοντας
Il.11.293 σεύῃ ἐπʼ ἀγροτέρῳ συῒ καπρίῳ ἠὲ λέοντι,
Il.11.294 ὣς ἐπʼ Ἀχαιοῖσιν σεῦε Τρῶας μεγαθύμους
Il.11.295 Ἕκτωρ Πριαμίδης βροτολοιγῷ ἶσος Ἄρηϊ.
Il.11.296 αὐτὸς δʼ ἐν πρώτοισι μέγα φρονέων ἐβεβήκει,
Il.11.297 ἐν δʼ ἔπεσʼ ὑσμίνῃ ὑπεραέϊ ἶσος ἀέλλῃ,
Il.11.298 ἥ τε καθαλλομένη ἰοειδέα πόντον ὀρίνει.
Il.11.299 ἔνθα τίνα πρῶτον, τίνα δʼ ὕστατον ἐξενάριξεν
Il.11.300 Ἕκτωρ Πριαμίδης, ὅτε οἱ Ζεὺς κῦδος ἔδωκεν;
Il.11.301 Ἀσαῖον μὲν πρῶτα καὶ Αὐτόνοον καὶ Ὀπίτην
Il.11.302 καὶ Δόλοπα Κλυτίδην καὶ Ὀφέλτιον ἠδʼ Ἀγέλαον
Il.11.303 Αἴσυμνόν τʼ Ὦρόν τε καὶ Ἱππόνοον μενεχάρμην.
Il.11.304 τοὺς ἄρʼ ὅ γʼ ἡγεμόνας Δαναῶν ἕλεν, αὐτὰρ ἔπειτα
Il.11.305 πληθύν, ὡς ὁπότε νέφεα Ζέφυρος στυφελίξῃ
Il.11.306 ἀργεστᾶο Νότοιο βαθείῃ λαίλαπι τύπτων·
Il.11.307 πολλὸν δὲ τρόφι κῦμα κυλίνδεται, ὑψόσε δʼ ἄχνη
Il.11.308 σκίδναται ἐξ ἀνέμοιο πολυπλάγκτοιο ἰωῆς·
Il.11.309 ὣς ἄρα πυκνὰ καρήαθʼ ὑφʼ Ἕκτορι δάμνατο λαῶν.
Il.11.310 ἔνθά κε λοιγὸς ἔην καὶ ἀμήχανα ἔργα γένοντο,
Il.11.311 καί νύ κεν ἐν νήεσσι πέσον φεύγοντες Ἀχαιοί,
Il.11.312 εἰ μὴ Τυδεΐδῃ Διομήδεϊ κέκλετʼ Ὀδυσσεύς·
Il.11.313 Τυδεΐδη τί παθόντε λελάσμεθα θούριδος ἀλκῆς;
Il.11.314 ἀλλʼ ἄγε δεῦρο πέπον, παρʼ ἔμʼ ἵσταο· δὴ γὰρ ἔλεγχος
Il.11.315 ἔσσεται εἴ κεν νῆας ἕλῃ κορυθαίολος Ἕκτωρ.
Il.11.316 τὸν δʼ ἀπαμειβόμενος προσέφη κρατερὸς Διομήδης·
Il.11.317 ἤτοι ἐγὼ μενέω καὶ τλήσομαι· ἀλλὰ μίνυνθα
Il.11.318 ἡμέων ἔσσεται ἦδος, ἐπεὶ νεφεληγερέτα Ζεὺς
Il.11.319 Τρωσὶν δὴ βόλεται δοῦναι κράτος ἠέ περ ἡμῖν.
Il.11.320 ἦ καὶ Θυμβραῖον μὲν ἀφʼ ἵππων ὦσε χαμᾶζε
Il.11.321 δουρὶ βαλὼν κατὰ μαζὸν ἀριστερόν· αὐτὰρ Ὀδυσσεὺς
Il.11.322 ἀντίθεον θεράποντα Μολίονα τοῖο ἄνακτος.
Il.11.323 τοὺς μὲν ἔπειτʼ εἴασαν, ἐπεὶ πολέμου ἀπέπαυσαν·
Il.11.324 τὼ δʼ ἀνʼ ὅμιλον ἰόντε κυδοίμεον, ὡς ὅτε κάπρω
Il.11.325 ἐν κυσὶ θηρευτῇσι μέγα φρονέοντε πέσητον·
Il.11.326 ὣς ὄλεκον Τρῶας πάλιν ὀρμένω· αὐτὰρ Ἀχαιοὶ
Il.11.327 ἀσπασίως φεύγοντες ἀνέπνεον Ἕκτορα δῖον.
Il.11.328 ἔνθʼ ἑλέτην δίφρόν τε καὶ ἀνέρε δήμου ἀρίστω
Il.11.329 υἷε δύω Μέροπος Περκωσίου, ὃς περὶ πάντων
Il.11.330 ᾔδεε μαντοσύνας, οὐδὲ οὓς παῖδας ἔασκε
Il.11.331 στείχειν ἐς πόλεμον φθισήνορα· τὼ δέ οἱ οὔ τι
Il.11.332 πειθέσθην· κῆρες γὰρ ἄγον μέλανος θανάτοιο.
Il.11.333 τοὺς μὲν Τυδεΐδης δουρικλειτὸς Διομήδης
Il.11.334 θυμοῦ καὶ ψυχῆς κεκαδὼν κλυτὰ τεύχεʼ ἀπηύρα·
Il.11.335 Ἱππόδαμον δʼ Ὀδυσεὺς καὶ Ὑπείροχον ἐξενάριξεν.
Il.11.336 ἔνθά σφιν κατὰ ἶσα μάχην ἐτάνυσσε Κρονίων
Il.11.337 ἐξ Ἴδης καθορῶν· τοὶ δʼ ἀλλήλους ἐνάριζον.
Il.11.338 ἤτοι Τυδέος υἱὸς Ἀγάστροφον οὔτασε δουρὶ
Il.11.339 Παιονίδην ἥρωα κατʼ ἰσχίον· οὐ δέ οἱ ἵπποι
Il.11.340 ἐγγὺς ἔσαν προφυγεῖν, ἀάσατο δὲ μέγα θυμῷ.
Il.11.341 τοὺς μὲν γὰρ θεράπων ἀπάνευθʼ ἔχεν, αὐτὰρ ὃ πεζὸς
Il.11.342 θῦνε διὰ προμάχων, εἷος φίλον ὤλεσε θυμόν.
Il.11.343 Ἕκτωρ δʼ ὀξὺ νόησε κατὰ στίχας, ὦρτο δʼ ἐπʼ αὐτοὺς
Il.11.344 κεκλήγων· ἅμα δὲ Τρώων εἵποντο φάλαγγες.
Il.11.345 τὸν δὲ ἰδὼν ῥίγησε βοὴν ἀγαθὸς Διομήδης,
Il.11.346 αἶψα δʼ Ὀδυσσῆα προσεφώνεεν ἐγγὺς ἐόντα·
Il.11.347 νῶϊν δὴ τόδε πῆμα κυλίνδεται ὄβριμος Ἕκτωρ·
Il.11.348 ἀλλʼ ἄγε δὴ στέωμεν καὶ ἀλεξώμεσθα μένοντες.
Il.11.349 ἦ ῥα, καὶ ἀμπεπαλὼν προΐει δολιχόσκιον ἔγχος
Il.11.350 καὶ βάλεν, οὐδʼ ἀφάμαρτε τιτυσκόμενος κεφαλῆφιν,
Il.11.351 ἄκρην κὰκ κόρυθα· πλάγχθη δʼ ἀπὸ χαλκόφι χαλκός,
Il.11.352 οὐδʼ ἵκετο χρόα καλόν· ἐρύκακε γὰρ τρυφάλεια
Il.11.353 τρίπτυχος αὐλῶπις, τήν οἱ πόρε Φοῖβος Ἀπόλλων.
Il.11.354 Ἕκτωρ δʼ ὦκʼ ἀπέλεθρον ἀνέδραμε, μίκτο δʼ ὁμίλῳ,
Il.11.355 στῆ δὲ γνὺξ ἐριπὼν καὶ ἐρείσατο χειρὶ παχείῃ
Il.11.356 γαίης· ἀμφὶ δὲ ὄσσε κελαινὴ νὺξ ἐκάλυψεν.
Il.11.357 ὄφρα δὲ Τυδεΐδης μετὰ δούρατος ᾤχετʼ ἐρωὴν
Il.11.358 τῆλε διὰ προμάχων, ὅθι οἱ καταείσατο γαίης
Il.11.359 τόφρʼ Ἕκτωρ ἔμπνυτο, καὶ ἂψ ἐς δίφρον ὀρούσας
Il.11.360 ἐξέλασʼ ἐς πληθύν, καὶ ἀλεύατο κῆρα μέλαιναν.
Il.11.361 δουρὶ δʼ ἐπαΐσσων προσέφη κρατερὸς Διομήδης·
Il.11.362 ἐξ αὖ νῦν ἔφυγες θάνατον κύον· ἦ τέ τοι ἄγχι
Il.11.363 ἦλθε κακόν· νῦν αὖτέ σʼ ἐρύσατο Φοῖβος Ἀπόλλων
Il.11.364 ᾧ μέλλεις εὔχεσθαι ἰὼν ἐς δοῦπον ἀκόντων.
Il.11.365 ἦ θήν σʼ ἐξανύω γε καὶ ὕστερον ἀντιβολήσας,
Il.11.366 εἴ πού τις καὶ ἔμοιγε θεῶν ἐπιτάρροθός ἐστι.
Il.11.367 νῦν αὖ τοὺς ἄλλους ἐπιείσομαι, ὅν κε κιχείω.
Il.11.368 ἦ, καὶ Παιονίδην δουρὶ κλυτὸν ἐξενάριζεν.
Il.11.369 αὐτὰρ Ἀλέξανδρος Ἑλένης πόσις ἠϋκόμοιο
Il.11.370 Τυδεΐδῃ ἔπι τόξα τιταίνετο ποιμένι λαῶν,
Il.11.371 στήλῃ κεκλιμένος ἀνδροκμήτῳ ἐπὶ τύμβῳ
Il.11.372 Ἴλου Δαρδανίδαο, παλαιοῦ δημογέροντος.
Il.11.373 ἤτοι ὃ μὲν θώρηκα Ἀγαστρόφου ἰφθίμοιο
Il.11.374 αἴνυτʼ ἀπὸ στήθεσφι παναίολον ἀσπίδα τʼ ὤμων
Il.11.375 καὶ κόρυθα βριαρήν· ὃ δὲ τόξου πῆχυν ἄνελκε
Il.11.376 καὶ βάλεν, οὐδʼ ἄρα μιν ἅλιον βέλος ἔκφυγε χειρός,
Il.11.377 ταρσὸν δεξιτεροῖο ποδός· διὰ δʼ ἀμπερὲς ἰὸς
Il.11.378 ἐν γαίῃ κατέπηκτο· ὃ δὲ μάλα ἡδὺ γελάσσας
Il.11.379 ἐκ λόχου ἀμπήδησε καὶ εὐχόμενος ἔπος ηὔδα·
Il.11.380 βέβληαι οὐδʼ ἅλιον βέλος ἔκφυγεν· ὡς ὄφελόν τοι
Il.11.381 νείατον ἐς κενεῶνα βαλὼν ἐκ θυμὸν ἑλέσθαι.
Il.11.382 οὕτω κεν καὶ Τρῶες ἀνέπνευσαν κακότητος,
Il.11.383 οἵ τέ σε πεφρίκασι λέονθʼ ὡς μηκάδες αἶγες.
Il.11.384 τὸν δʼ οὐ ταρβήσας προσέφη κρατερὸς Διομήδης·
Il.11.385 τοξότα λωβητὴρ κέρᾳ ἀγλαὲ παρθενοπῖπα
Il.11.386 εἰ μὲν δὴ ἀντίβιον σὺν τεύχεσι πειρηθείης,
Il.11.387 οὐκ ἄν τοι χραίσμῃσι βιὸς καὶ ταρφέες ἰοί·
Il.11.388 νῦν δέ μʼ ἐπιγράψας ταρσὸν ποδὸς εὔχεαι αὔτως.
Il.11.389 οὐκ ἀλέγω, ὡς εἴ με γυνὴ βάλοι ἢ πάϊς ἄφρων·
Il.11.390 κωφὸν γὰρ βέλος ἀνδρὸς ἀνάλκιδος οὐτιδανοῖο.
Il.11.391 ἦ τʼ ἄλλως ὑπʼ ἐμεῖο, καὶ εἴ κʼ ὀλίγον περ ἐπαύρῃ,
Il.11.392 ὀξὺ βέλος πέλεται, καὶ ἀκήριον αἶψα τίθησι.
Il.11.393 τοῦ δὲ γυναικὸς μέν τʼ ἀμφίδρυφοί εἰσι παρειαί,
Il.11.394 παῖδες δʼ ὀρφανικοί· ὃ δέ θʼ αἵματι γαῖαν ἐρεύθων
Il.11.395 πύθεται, οἰωνοὶ δὲ περὶ πλέες ἠὲ γυναῖκες.
Il.11.396 ὣς φάτο, τοῦ δʼ Ὀδυσεὺς δουρικλυτὸς ἐγγύθεν ἐλθὼν
Il.11.397 ἔστη πρόσθʼ· ὃ δʼ ὄπισθε καθεζόμενος βέλος ὠκὺ
Il.11.398 ἐκ ποδὸς ἕλκʼ, ὀδύνη δὲ διὰ χροὸς ἦλθʼ ἀλεγεινή.
Il.11.399 ἐς δίφρον δʼ ἀνόρουσε, καὶ ἡνιόχῳ ἐπέτελλε
Il.11.400 νηυσὶν ἔπι γλαφυρῇσιν ἐλαυνέμεν· ἤχθετο γὰρ κῆρ.
Il.11.401 οἰώθη δʼ Ὀδυσεὺς δουρὶ κλυτός, οὐδέ τις αὐτῷ
Il.11.402 Ἀργείων παρέμεινεν, ἐπεὶ φόβος ἔλλαβε πάντας·
Il.11.403 ὀχθήσας δʼ ἄρα εἶπε πρὸς ὃν μεγαλήτορα θυμόν·
Il.11.404 ὤ μοι ἐγὼ τί πάθω; μέγα μὲν κακὸν αἴ κε φέβωμαι
Il.11.405 πληθὺν ταρβήσας· τὸ δὲ ῥίγιον αἴ κεν ἁλώω
Il.11.406 μοῦνος· τοὺς δʼ ἄλλους Δαναοὺς ἐφόβησε Κρονίων.
Il.11.407 ἀλλὰ τί ἤ μοι ταῦτα φίλος διελέξατο θυμός;
Il.11.408 οἶδα γὰρ ὅττι κακοὶ μὲν ἀποίχονται πολέμοιο,
Il.11.409 ὃς δέ κʼ ἀριστεύῃσι μάχῃ ἔνι τὸν δὲ μάλα χρεὼ
Il.11.410 ἑστάμεναι κρατερῶς, ἤ τʼ ἔβλητʼ ἤ τʼ ἔβαλʼ ἄλλον.
Il.11.411 εἷος ὃ ταῦθʼ ὥρμαινε κατὰ φρένα καὶ κατὰ θυμόν,
Il.11.412 τόφρα δʼ ἐπὶ Τρώων στίχες ἤλυθον ἀσπιστάων,
Il.11.413 ἔλσαν δʼ ἐν μέσσοισι, μετὰ σφίσι πῆμα τιθέντες.
Il.11.414 ὡς δʼ ὅτε κάπριον ἀμφὶ κύνες θαλεροί τʼ αἰζηοὶ
Il.11.415 σεύωνται, ὃ δέ τʼ εἶσι βαθείης ἐκ ξυλόχοιο
Il.11.416 θήγων λευκὸν ὀδόντα μετὰ γναμπτῇσι γένυσσιν,
Il.11.417 ἀμφὶ δέ τʼ ἀΐσσονται, ὑπαὶ δέ τε κόμπος ὀδόντων
Il.11.418 γίγνεται, οἳ δὲ μένουσιν ἄφαρ δεινόν περ ἐόντα,
Il.11.419 ὥς ῥα τότʼ ἀμφʼ Ὀδυσῆα Διῒ φίλον ἐσσεύοντο
Il.11.420 Τρῶες· ὃ δὲ πρῶτον μὲν ἀμύμονα Δηϊοπίτην
Il.11.421 οὔτασεν ὦμον ὕπερθεν ἐπάλμενος ὀξέϊ δουρί,
Il.11.422 αὐτὰρ ἔπειτα Θόωνα καὶ Ἔννομον ἐξενάριξε.
Il.11.423 Χερσιδάμαντα δʼ ἔπειτα καθʼ ἵππων ἀΐξαντα
Il.11.424 δουρὶ κατὰ πρότμησιν ὑπʼ ἀσπίδος ὀμφαλοέσσης
Il.11.425 νύξεν· ὃ δʼ ἐν κονίῃσι πεσὼν ἕλε γαῖαν ἀγοστῷ.
Il.11.426 τοὺς μὲν ἔασʼ, ὃ δʼ ἄρʼ Ἱππασίδην Χάροπʼ οὔτασε δουρὶ
Il.11.427 αὐτοκασίγνητον εὐηφενέος Σώκοιο.
Il.11.428 τῷ δʼ ἐπαλεξήσων Σῶκος κίεν ἰσόθεος φώς,
Il.11.429 στῆ δὲ μάλʼ ἐγγὺς ἰὼν καί μιν πρὸς μῦθον ἔειπεν
Il.11.430 ὦ Ὀδυσεῦ πολύαινε δόλων ἆτʼ ἠδὲ πόνοιο
Il.11.431 σήμερον ἢ δοιοῖσιν ἐπεύξεαι Ἱππασίδῃσι
Il.11.432 τοιώδʼ ἄνδρε κατακτείνας καὶ τεύχεʼ ἀπούρας,
Il.11.433 ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.
Il.11.434 ὣς εἰπὼν οὔτησε κατʼ ἀσπίδα πάντοσʼ ἐΐσην.
Il.11.435 διὰ μὲν ἀσπίδος ἦλθε φαεινῆς ὄβριμον ἔγχος,
Il.11.436 καὶ διὰ θώρηκος πολυδαιδάλου ἠρήρειστο,
Il.11.437 πάντα δʼ ἀπὸ πλευρῶν χρόα ἔργαθεν, οὐδʼ ἔτʼ ἔασε
Il.11.438 Παλλὰς Ἀθηναίη μιχθήμεναι ἔγκασι φωτός.
Il.11.439 γνῶ δʼ Ὀδυσεὺς ὅ οἱ οὔ τι τέλος κατακαίριον ἦλθεν,
Il.11.440 ἂψ δʼ ἀναχωρήσας Σῶκον πρὸς μῦθον ἔειπεν·
Il.11.441 ἆ δείλʼ ἦ μάλα δή σε κιχάνεται αἰπὺς ὄλεθρος.
Il.11.442 ἤτοι μέν ῥʼ ἔμʼ ἔπαυσας ἐπὶ Τρώεσσι μάχεσθαι·
Il.11.443 σοὶ δʼ ἐγὼ ἐνθάδε φημὶ φόνον καὶ κῆρα μέλαιναν
Il.11.444 ἤματι τῷδʼ ἔσσεσθαι, ἐμῷ δʼ ὑπὸ δουρὶ δαμέντα
Il.11.445 εὖχος ἐμοὶ δώσειν, ψυχὴν δʼ Ἄϊδι κλυτοπώλῳ.
Il.11.446 ἦ, καὶ ὃ μὲν φύγαδʼ αὖτις ὑποστρέψας ἐβεβήκει,
Il.11.447 τῷ δὲ μεταστρεφθέντι μεταφρένῳ ἐν δόρυ πῆξεν
Il.11.448 ὤμων μεσσηγύς, διὰ δὲ στήθεσφιν ἔλασσε,
Il.11.449 δούπησεν δὲ πεσών· ὃ δʼ ἐπεύξατο δῖος Ὀδυσσεύς·
Il.11.450 ὦ Σῶχʼ Ἱππάσου υἱὲ δαΐφρονος ἱπποδάμοιο
Il.11.451 φθῆ σε τέλος θανάτοιο κιχήμενον, οὐδʼ ὑπάλυξας.
Il.11.452 ἆ δείλʼ οὐ μὲν σοί γε πατὴρ καὶ πότνια μήτηρ
Il.11.453 ὄσσε καθαιρήσουσι θανόντι περ, ἀλλʼ οἰωνοὶ
Il.11.454 ὠμησταὶ ἐρύουσι, περὶ πτερὰ πυκνὰ βαλόντες.
Il.11.455 αὐτὰρ ἔμʼ, εἴ κε θάνω, κτεριοῦσί γε δῖοι Ἀχαιοί.
Il.11.456 ὣς εἰπὼν Σώκοιο δαΐφρονος ὄβριμον ἔγχος
Il.11.457 ἔξω τε χροὸς ἕλκε καὶ ἀσπίδος ὀμφαλοέσσης·
Il.11.458 αἷμα δέ οἱ σπασθέντος ἀνέσσυτο, κῆδε δὲ θυμόν.
Il.11.459 Τρῶες δὲ μεγάθυμοι ὅπως ἴδον αἷμʼ Ὀδυσῆος
Il.11.460 κεκλόμενοι καθʼ ὅμιλον ἐπʼ αὐτῷ πάντες ἔβησαν.
Il.11.461 αὐτὰρ ὅ γʼ ἐξοπίσω ἀνεχάζετο, αὖε δʼ ἑταίρους.
Il.11.462 τρὶς μὲν ἔπειτʼ ἤϋσεν ὅσον κεφαλὴ χάδε φωτός,
Il.11.463 τρὶς δʼ ἄϊεν ἰάχοντος ἄρηι φίλος Μενέλαος.
Il.11.464 αἶψα δʼ ἄρʼ Αἴαντα προσεφώνεεν ἐγγὺς ἐόντα·
Il.11.465 Αἶαν διογενὲς Τελαμώνιε κοίρανε λαῶν
Il.11.466 ἀμφί μʼ Ὀδυσσῆος ταλασίφρονος ἵκετʼ ἀϋτὴ
Il.11.467 τῷ ἰκέλη ὡς εἴ ἑ βιῴατο μοῦνον ἐόντα
Il.11.468 Τρῶες ἀποτμήξαντες ἐνὶ κρατερῇ ὑσμίνῃ.
Il.11.469 ἀλλʼ ἴομεν καθʼ ὅμιλον· ἀλεξέμεναι γὰρ ἄμεινον.
Il.11.470 δείδω μή τι πάθῃσιν ἐνὶ Τρώεσσι μονωθεὶς
Il.11.471 ἐσθλὸς ἐών, μεγάλη δὲ ποθὴ Δαναοῖσι γένηται.
Il.11.472 ὣς εἰπὼν ὃ μὲν ἦρχʼ, ὃ δʼ ἅμʼ ἕσπετο ἰσόθεος φώς.
Il.11.473 εὗρον ἔπειτʼ Ὀδυσῆα Διῒ φίλον· ἀμφὶ δʼ ἄρʼ αὐτὸν
Il.11.474 Τρῶες ἕπονθʼ ὡς εἴ τε δαφοινοὶ θῶες ὄρεσφιν
Il.11.475 ἀμφʼ ἔλαφον κεραὸν βεβλημένον, ὅν τʼ ἔβαλʼ ἀνὴρ
Il.11.476 ἰῷ ἀπὸ νευρῆς· τὸν μέν τʼ ἤλυξε πόδεσσι
Il.11.477 φεύγων, ὄφρʼ αἷμα λιαρὸν καὶ γούνατʼ ὀρώρῃ·
Il.11.478 αὐτὰρ ἐπεὶ δὴ τόν γε δαμάσσεται ὠκὺς ὀϊστός,
Il.11.479 ὠμοφάγοι μιν θῶες ἐν οὔρεσι δαρδάπτουσιν
Il.11.480 ἐν νέμεϊ σκιερῷ· ἐπί τε λῖν ἤγαγε δαίμων
Il.11.481 σίντην· θῶες μέν τε διέτρεσαν, αὐτὰρ ὃ δάπτει·
Il.11.482 ὥς ῥα τότʼ ἀμφʼ Ὀδυσῆα δαΐφρονα ποικιλομήτην
Il.11.483 Τρῶες ἕπον πολλοί τε καὶ ἄλκιμοι, αὐτὰρ ὅ γʼ ἥρως
Il.11.484 ἀΐσσων ᾧ ἔγχει ἀμύνετο νηλεὲς ἦμαρ.
Il.11.485 Αἴας δʼ ἐγγύθεν ἦλθε φέρων σάκος ἠΰτε πύργον,
Il.11.486 στῆ δὲ παρέξ· Τρῶες δὲ διέτρεσαν ἄλλυδις ἄλλος.
Il.11.487 ἤτοι τὸν Μενέλαος ἀρήϊος ἔξαγʼ ὁμίλου
Il.11.488 χειρὸς ἔχων, εἷος θεράπων σχεδὸν ἤλασεν ἵππους.
Il.11.489 Αἴας δὲ Τρώεσσιν ἐπάλμενος εἷλε Δόρυκλον
Il.11.490 Πριαμίδην νόθον υἱόν, ἔπειτα δὲ Πάνδοκον οὖτα,
Il.11.491 οὖτα δὲ Λύσανδρον καὶ Πύρασον ἠδὲ Πυλάρτην.
Il.11.492 ὡς δʼ ὁπότε πλήθων ποταμὸς πεδίον δὲ κάτεισι
Il.11.493 χειμάρρους κατʼ ὄρεσφιν ὀπαζόμενος Διὸς ὄμβρῳ,
Il.11.494 πολλὰς δὲ δρῦς ἀζαλέας, πολλὰς δέ τε πεύκας
Il.11.495 ἐσφέρεται, πολλὸν δέ τʼ ἀφυσγετὸν εἰς ἅλα βάλλει,
Il.11.496 ὣς ἔφεπε κλονέων πεδίον τότε φαίδιμος Αἴας,
Il.11.497 δαΐζων ἵππους τε καὶ ἀνέρας· οὐδέ πω Ἕκτωρ
Il.11.498 πεύθετʼ, ἐπεί ῥα μάχης ἐπʼ ἀριστερὰ μάρνατο πάσης
Il.11.499 ὄχθας πὰρ ποταμοῖο Σκαμάνδρου, τῇ ῥα μάλιστα
Il.11.500 ἀνδρῶν πῖπτε κάρηνα, βοὴ δʼ ἄσβεστος ὀρώρει
Il.11.501 Νέστορά τʼ ἀμφὶ μέγαν καὶ ἀρήϊον Ἰδομενῆα.
Il.11.502 Ἕκτωρ μὲν μετὰ τοῖσιν ὁμίλει μέρμερα ῥέζων
Il.11.503 ἔγχεΐ θʼ ἱπποσύνῃ τε, νέων δʼ ἀλάπαζε φάλαγγας·
Il.11.504 οὐδʼ ἄν πω χάζοντο κελεύθου δῖοι Ἀχαιοὶ
Il.11.505 εἰ μὴ Ἀλέξανδρος Ἑλένης πόσις ἠϋκόμοιο
Il.11.506 παῦσεν ἀριστεύοντα Μαχάονα ποιμένα λαῶν,
Il.11.507 ἰῷ τριγλώχινι βαλὼν κατὰ δεξιὸν ὦμον.
Il.11.508 τῷ ῥα περίδεισαν μένεα πνείοντες Ἀχαιοὶ
Il.11.509 μή πώς μιν πολέμοιο μετακλινθέντος ἕλοιεν.
Il.11.510 αὐτίκα δʼ Ἰδομενεὺς προσεφώνεε Νέστορα δῖον·
Il.11.511 ὦ Νέστορ Νηληϊάδη μέγα κῦδος Ἀχαιῶν
Il.11.512 ἄγρει σῶν ὀχέων ἐπιβήσεο, πὰρ δὲ Μαχάων
Il.11.513 βαινέτω, ἐς νῆας δὲ τάχιστʼ ἔχε μώνυχας ἵππους·
Il.11.514 ἰητρὸς γὰρ ἀνὴρ πολλῶν ἀντάξιος ἄλλων
Il.11.515 ἰούς τʼ ἐκτάμνειν ἐπί τʼ ἤπια φάρμακα πάσσειν.
Il.11.516 ὣς ἔφατʼ, οὐδʼ ἀπίθησε Γερήνιος ἱππότα Νέστωρ.
Il.11.517 αὐτίκα δʼ ὧν ὀχέων ἐπεβήσετο, πὰρ δὲ Μαχάων
Il.11.518 βαῖνʼ Ἀσκληπιοῦ υἱὸς ἀμύμονος ἰητῆρος·
Il.11.519 μάστιξεν δʼ ἵππους, τὼ δʼ οὐκ ἀέκοντε πετέσθην
Il.11.520 νῆας ἔπι γλαφυράς· τῇ γὰρ φίλον ἔπλετο θυμῷ.
Il.11.521 Κεβριόνης δὲ Τρῶας ὀρινομένους ἐνόησεν
Il.11.522 Ἕκτορι παρβεβαώς, καί μιν πρὸς μῦθον ἔειπεν·
Il.11.523 Ἕκτορ νῶϊ μὲν ἐνθάδʼ ὁμιλέομεν Δαναοῖσιν
Il.11.524 ἐσχατιῇ πολέμοιο δυσηχέος· οἳ δὲ δὴ ἄλλοι
Il.11.525 Τρῶες ὀρίνονται ἐπιμὶξ ἵπποι τε καὶ αὐτοί.
Il.11.526 Αἴας δὲ κλονέει Τελαμώνιος· εὖ δέ μιν ἔγνων·
Il.11.527 εὐρὺ γὰρ ἀμφʼ ὤμοισιν ἔχει σάκος· ἀλλὰ καὶ ἡμεῖς
Il.11.528 κεῖσʼ ἵππους τε καὶ ἅρμʼ ἰθύνομεν, ἔνθα μάλιστα
Il.11.529 ἱππῆες πεζοί τε κακὴν ἔριδα προβαλόντες
Il.11.530 ἀλλήλους ὀλέκουσι, βοὴ δʼ ἄσβεστος ὄρωρεν.
Il.11.531 ὣς ἄρα φωνήσας ἵμασεν καλλίτριχας ἵππους
Il.11.532 μάστιγι λιγυρῇ· τοὶ δὲ πληγῆς ἀΐοντες
Il.11.533 ῥίμφʼ ἔφερον θοὸν ἅρμα μετὰ Τρῶας καὶ Ἀχαιοὺς
Il.11.534 στείβοντες νέκυάς τε καὶ ἀσπίδας· αἵματι δʼ ἄξων
Il.11.535 νέρθεν ἅπας πεπάλακτο καὶ ἄντυγες αἳ περὶ δίφρον,
Il.11.536 ἃς ἄρʼ ἀφʼ ἱππείων ὁπλέων ῥαθάμιγγες ἔβαλλον
Il.11.537 αἵ τʼ ἀπʼ ἐπισσώτρων. ὃ δὲ ἵετο δῦναι ὅμιλον
Il.11.538 ἀνδρόμεον ῥῆξαί τε μετάλμενος· ἐν δὲ κυδοιμὸν
Il.11.539 ἧκε κακὸν Δαναοῖσι, μίνυνθα δὲ χάζετο δουρός.
Il.11.540 αὐτὰρ ὃ τῶν ἄλλων ἐπεπωλεῖτο στίχας ἀνδρῶν
Il.11.541 ἔγχεΐ τʼ ἄορί τε μεγάλοισί τε χερμαδίοισιν,
Il.11.542 Αἴαντος δʼ ἀλέεινε μάχην Τελαμωνιάδαο.
Il.11.544 Ζεὺς δὲ πατὴρ Αἴανθʼ ὑψίζυγος ἐν φόβον ὦρσε·
Il.11.545 στῆ δὲ ταφών, ὄπιθεν δὲ σάκος βάλεν ἑπταβόειον,
Il.11.546 τρέσσε δὲ παπτήνας ἐφʼ ὁμίλου θηρὶ ἐοικὼς
Il.11.547 ἐντροπαλιζόμενος ὀλίγον γόνυ γουνὸς ἀμείβων.
Il.11.548 ὡς δʼ αἴθωνα λέοντα βοῶν ἀπὸ μεσσαύλοιο
Il.11.549 ἐσσεύαντο κύνες τε καὶ ἀνέρες ἀγροιῶται,
Il.11.550 οἵ τέ μιν οὐκ εἰῶσι βοῶν ἐκ πῖαρ ἑλέσθαι
Il.11.551 πάννυχοι ἐγρήσσοντες· ὃ δὲ κρειῶν ἐρατίζων
Il.11.552 ἰθύει, ἀλλʼ οὔ τι πρήσσει· θαμέες γὰρ ἄκοντες
Il.11.553 ἀντίον ἀΐσσουσι θρασειάων ἀπὸ χειρῶν
Il.11.554 καιόμεναί τε δεταί, τάς τε τρεῖ ἐσσύμενός περ·
Il.11.555 ἠῶθεν δʼ ἀπὸ νόσφιν ἔβη τετιηότι θυμῷ·
Il.11.556 ὣς Αἴας τότʼ ἀπὸ Τρώων τετιημένος ἦτορ
Il.11.557 ἤϊε πόλλʼ ἀέκων· περὶ γὰρ δίε νηυσὶν Ἀχαιῶν.
Il.11.558 ὡς δʼ ὅτʼ ὄνος παρʼ ἄρουραν ἰὼν ἐβιήσατο παῖδας
Il.11.559 νωθής, ᾧ δὴ πολλὰ περὶ ῥόπαλʼ ἀμφὶς ἐάγῃ,
Il.11.560 κείρει τʼ εἰσελθὼν βαθὺ λήϊον· οἳ δέ τε παῖδες
Il.11.561 τύπτουσιν ῥοπάλοισι· βίη δέ τε νηπίη αὐτῶν·
Il.11.562 σπουδῇ τʼ ἐξήλασσαν, ἐπεί τʼ ἐκορέσσατο φορβῆς·
Il.11.563 ὣς τότʼ ἔπειτʼ Αἴαντα μέγαν Τελαμώνιον υἱὸν
Il.11.564 Τρῶες ὑπέρθυμοι πολυηγερέες τʼ ἐπίκουροι
Il.11.565 νύσσοντες ξυστοῖσι μέσον σάκος αἰὲν ἕποντο.
Il.11.566 Αἴας δʼ ἄλλοτε μὲν μνησάσκετο θούριδος ἀλκῆς
Il.11.567 αὖτις ὑποστρεφθείς, καὶ ἐρητύσασκε φάλαγγας
Il.11.568 Τρώων ἱπποδάμων· ὁτὲ δὲ τρωπάσκετο φεύγειν.
Il.11.569 πάντας δὲ προέεργε θοὰς ἐπὶ νῆας ὁδεύειν,
Il.11.570 αὐτὸς δὲ Τρώων καὶ Ἀχαιῶν θῦνε μεσηγὺ
Il.11.571 ἱστάμενος· τὰ δὲ δοῦρα θρασειάων ἀπὸ χειρῶν
Il.11.572 ἄλλα μὲν ἐν σάκεϊ μεγάλῳ πάγεν ὄρμενα πρόσσω,
Il.11.573 πολλὰ δὲ καὶ μεσσηγύ, πάρος χρόα λευκὸν ἐπαυρεῖν,
Il.11.574 ἐν γαίῃ ἵσταντο λιλαιόμενα χροὸς ἆσαι.
Il.11.575 τὸν δʼ ὡς οὖν ἐνόησʼ Εὐαίμονος ἀγλαὸς υἱὸς
Il.11.576 Εὐρύπυλος πυκινοῖσι βιαζόμενον βελέεσσι,
Il.11.577 στῆ ῥα παρʼ αὐτὸν ἰών, καὶ ἀκόντισε δουρὶ φαεινῷ,
Il.11.578 καὶ βάλε Φαυσιάδην Ἀπισάονα ποιμένα λαῶν
Il.11.579 ἧπαρ ὑπὸ πραπίδων, εἶθαρ δʼ ὑπὸ γούνατʼ ἔλυσεν·
Il.11.580 Εὐρύπυλος δʼ ἐπόρουσε καὶ αἴνυτο τεύχεʼ ἀπʼ ὤμων.
Il.11.581 τὸν δʼ ὡς οὖν ἐνόησεν Ἀλέξανδρος θεοειδὴς
Il.11.582 τεύχεʼ ἀπαινύμενον Ἀπισάονος, αὐτίκα τόξον
Il.11.583 ἕλκετʼ ἐπʼ Εὐρυπύλῳ, καί μιν βάλε μηρὸν ὀϊστῷ
Il.11.584 δεξιόν· ἐκλάσθη δὲ δόναξ, ἐβάρυνε δὲ μηρόν.
Il.11.585 ἂψ δʼ ἑτάρων εἰς ἔθνος ἐχάζετο κῆρʼ ἀλεείνων,
Il.11.586 ἤϋσεν δὲ διαπρύσιον Δαναοῖσι γεγωνώς·
Il.11.587 ὦ φίλοι Ἀργείων ἡγήτορες ἠδὲ μέδοντες
Il.11.588 στῆτʼ ἐλελιχθέντες καὶ ἀμύνετε νηλεὲς ἦμαρ
Il.11.589 Αἴανθʼ, ὃς βελέεσσι βιάζεται, οὐδέ ἕ φημι
Il.11.590 φεύξεσθʼ ἐκ πολέμοιο δυσηχέος· ἀλλὰ μάλʼ ἄντην
Il.11.591 ἵστασθʼ ἀμφʼ Αἴαντα μέγαν Τελαμώνιον υἱόν.
Il.11.592 ὣς ἔφατʼ Εὐρύπυλος βεβλημένος· οἳ δὲ παρʼ αὐτὸν
Il.11.593 πλησίοι ἔστησαν σάκεʼ ὤμοισι κλίναντες
Il.11.594 δούρατʼ ἀνασχόμενοι· τῶν δʼ ἀντίος ἤλυθεν Αἴας.
Il.11.595 στῆ δὲ μεταστρεφθείς, ἐπεὶ ἵκετο ἔθνος ἑταίρων.
Il.11.596 ὣς οἳ μὲν μάρναντο δέμας πυρὸς αἰθομένοιο·
Il.11.597 Νέστορα δʼ ἐκ πολέμοιο φέρον Νηλήϊαι ἵπποι
Il.11.598 ἱδρῶσαι, ἦγον δὲ Μαχάονα ποιμένα λαῶν.
Il.11.599 τὸν δὲ ἰδὼν ἐνόησε ποδάρκης δῖος Ἀχιλλεύς·
Il.11.600 ἑστήκει γὰρ ἐπὶ πρυμνῇ μεγακήτεϊ νηῒ
Il.11.601 εἰσορόων πόνον αἰπὺν ἰῶκά τε δακρυόεσσαν.
Il.11.602 αἶψα δʼ ἑταῖρον ἑὸν Πατροκλῆα προσέειπε
Il.11.603 φθεγξάμενος παρὰ νηός· ὃ δὲ κλισίηθεν ἀκούσας
Il.11.604 ἔκμολεν ἶσος Ἄρηϊ, κακοῦ δʼ ἄρα οἱ πέλεν ἀρχή.
Il.11.605 τὸν πρότερος προσέειπε Μενοιτίου ἄλκιμος υἱός·
Il.11.606 τίπτέ με κικλήσκεις Ἀχιλεῦ; τί δέ σε χρεὼ ἐμεῖο;
Il.11.607 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.11.608 δῖε Μενοιτιάδη τῷ ἐμῷ κεχαρισμένε θυμῷ
Il.11.609 νῦν ὀΐω περὶ γούνατʼ ἐμὰ στήσεσθαι Ἀχαιοὺς
Il.11.610 λισσομένους· χρειὼ γὰρ ἱκάνεται οὐκέτʼ ἀνεκτός.
Il.11.611 ἀλλʼ ἴθι νῦν Πάτροκλε Διῒ φίλε Νέστορʼ ἔρειο
Il.11.612 ὅν τινα τοῦτον ἄγει βεβλημένον ἐκ πολέμοιο·
Il.11.613 ἤτοι μὲν τά γʼ ὄπισθε Μαχάονι πάντα ἔοικε
Il.11.614 τῷ Ἀσκληπιάδῃ, ἀτὰρ οὐκ ἴδον ὄμματα φωτός·
Il.11.615 ἵπποι γάρ με παρήϊξαν πρόσσω μεμαυῖαι.
Il.11.616 ὣς φάτο, Πάτροκλος δὲ φίλῳ ἐπεπείθεθʼ ἑταίρῳ,
Il.11.617 βῆ δὲ θέειν παρά τε κλισίας καὶ νῆας Ἀχαιῶν.
Il.11.618 οἳ δʼ ὅτε δὴ κλισίην Νηληϊάδεω ἀφίκοντο,
Il.11.619 αὐτοὶ μέν ῥʼ ἀπέβησαν ἐπὶ χθόνα πουλυβότειραν,
Il.11.620 ἵππους δʼ Εὐρυμέδων θεράπων λύε τοῖο γέροντος
Il.11.621 ἐξ ὀχέων· τοὶ δʼ ἱδρῶ ἀπεψύχοντο χιτώνων
Il.11.622 στάντε ποτὶ πνοιὴν παρὰ θῖνʼ ἁλός· αὐτὰρ ἔπειτα
Il.11.623 ἐς κλισίην ἐλθόντες ἐπὶ κλισμοῖσι κάθιζον.
Il.11.624 τοῖσι δὲ τεῦχε κυκειῶ ἐϋπλόκαμος Ἑκαμήδη,
Il.11.625 τὴν ἄρετʼ ἐκ Τενέδοιο γέρων, ὅτε πέρσεν Ἀχιλλεύς,
Il.11.626 θυγατέρʼ Ἀρσινόου μεγαλήτορος, ἥν οἱ Ἀχαιοὶ
Il.11.627 ἔξελον οὕνεκα βουλῇ ἀριστεύεσκεν ἁπάντων.
Il.11.628 ἥ σφωϊν πρῶτον μὲν ἐπιπροΐηλε τράπεζαν
Il.11.629 καλὴν κυανόπεζαν ἐΰξοον, αὐτὰρ ἐπʼ αὐτῆς
Il.11.630 χάλκειον κάνεον, ἐπὶ δὲ κρόμυον ποτῷ ὄψον,
Il.11.631 ἠδὲ μέλι χλωρόν, παρὰ δʼ ἀλφίτου ἱεροῦ ἀκτήν,
Il.11.632 πὰρ δὲ δέπας περικαλλές, ὃ οἴκοθεν ἦγʼ ὁ γεραιός,
Il.11.633 χρυσείοις ἥλοισι πεπαρμένον· οὔατα δʼ αὐτοῦ
Il.11.634 τέσσαρʼ ἔσαν, δοιαὶ δὲ πελειάδες ἀμφὶς ἕκαστον
Il.11.635 χρύσειαι νεμέθοντο, δύω δʼ ὑπὸ πυθμένες ἦσαν.
Il.11.636 ἄλλος μὲν μογέων ἀποκινήσασκε τραπέζης
Il.11.637 πλεῖον ἐόν, Νέστωρ δʼ ὁ γέρων ἀμογητὶ ἄειρεν.
Il.11.638 ἐν τῷ ῥά σφι κύκησε γυνὴ ἐϊκυῖα θεῇσιν
Il.11.639 οἴνῳ Πραμνείῳ, ἐπὶ δʼ αἴγειον κνῆ τυρὸν
Il.11.640 κνήστι χαλκείῃ, ἐπὶ δʼ ἄλφιτα λευκὰ πάλυνε,
Il.11.641 πινέμεναι δʼ ἐκέλευσεν, ἐπεί ῥʼ ὥπλισσε κυκειῶ.
Il.11.642 τὼ δʼ ἐπεὶ οὖν πίνοντʼ ἀφέτην πολυκαγκέα δίψαν
Il.11.643 μύθοισιν τέρποντο πρὸς ἀλλήλους ἐνέποντες,
Il.11.644 Πάτροκλος δὲ θύρῃσιν ἐφίστατο ἰσόθεος φώς.
Il.11.645 τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,
Il.11.646 ἐς δʼ ἄγε χειρὸς ἑλών, κατὰ δʼ ἑδριάασθαι ἄνωγε.
Il.11.647 Πάτροκλος δʼ ἑτέρωθεν ἀναίνετο εἶπέ τε μῦθον·
Il.11.648 οὐχ ἕδος ἐστὶ γεραιὲ διοτρεφές, οὐδέ με πείσεις.
Il.11.649 αἰδοῖος νεμεσητὸς ὅ με προέηκε πυθέσθαι
Il.11.650 ὅν τινα τοῦτον ἄγεις βεβλημένον· ἀλλὰ καὶ αὐτὸς
Il.11.651 γιγνώσκω, ὁρόω δὲ Μαχάονα ποιμένα λαῶν.
Il.11.652 νῦν δὲ ἔπος ἐρέων πάλιν ἄγγελος εἶμʼ Ἀχιλῆϊ.
Il.11.653 εὖ δὲ σὺ οἶσθα γεραιὲ διοτρεφές, οἷος ἐκεῖνος
Il.11.654 δεινὸς ἀνήρ· τάχα κεν καὶ ἀναίτιον αἰτιόῳτο.
Il.11.655 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.11.656 τίπτε τὰρ ὧδʼ Ἀχιλεὺς ὀλοφύρεται υἷας Ἀχαιῶν,
Il.11.657 ὅσσοι δὴ βέλεσιν βεβλήαται; οὐδέ τι οἶδε
Il.11.658 πένθεος, ὅσσον ὄρωρε κατὰ στρατόν· οἳ γὰρ ἄριστοι
Il.11.659 ἐν νηυσὶν κέαται βεβλημένοι οὐτάμενοί τε.
Il.11.660 βέβληται μὲν ὃ Τυδεΐδης κρατερὸς Διομήδης,
Il.11.661 οὔτασται δʼ Ὀδυσεὺς δουρὶ κλυτὸς ἠδʼ Ἀγαμέμνων·
Il.11.662 βέβληται δὲ καὶ Εὐρύπυλος κατὰ μηρὸν ὀϊστῷ·
Il.11.663 τοῦτον δʼ ἄλλον ἐγὼ νέον ἤγαγον ἐκ πολέμοιο
Il.11.664 ἰῷ ἀπὸ νευρῆς βεβλημένον. αὐτὰρ Ἀχιλλεὺς
Il.11.665 ἐσθλὸς ἐὼν Δαναῶν οὐ κήδεται οὐδʼ ἐλεαίρει.
Il.11.666 ἦ μένει εἰς ὅ κε δὴ νῆες θοαὶ ἄγχι θαλάσσης
Il.11.667 Ἀργείων ἀέκητι πυρὸς δηΐοιο θέρωνται,
Il.11.668 αὐτοί τε κτεινώμεθʼ ἐπισχερώ; οὐ γὰρ ἐμὴ ἲς
Il.11.669 ἔσθʼ οἵη πάρος ἔσκεν ἐνὶ γναμπτοῖσι μέλεσσιν.
Il.11.670 εἴθʼ ὣς ἡβώοιμι βίη δέ μοι ἔμπεδος εἴη
Il.11.671 ὡς ὁπότʼ Ἠλείοισι καὶ ἡμῖν νεῖκος ἐτύχθη
Il.11.672 ἀμφὶ βοηλασίῃ, ὅτʼ ἐγὼ κτάνον Ἰτυμονῆα
Il.11.673 ἐσθλὸν Ὑπειροχίδην, ὃς ἐν Ἤλιδι ναιετάασκε,
Il.11.674 ῥύσιʼ ἐλαυνόμενος· ὃ δʼ ἀμύνων ᾗσι βόεσσιν
Il.11.675 ἔβλητʼ ἐν πρώτοισιν ἐμῆς ἀπὸ χειρὸς ἄκοντι,
Il.11.676 κὰδ δʼ ἔπεσεν, λαοὶ δὲ περίτρεσαν ἀγροιῶται.
Il.11.677 ληΐδα δʼ ἐκ πεδίου συνελάσσαμεν ἤλιθα πολλὴν
Il.11.678 πεντήκοντα βοῶν ἀγέλας, τόσα πώεα οἰῶν,
Il.11.679 τόσσα συῶν συβόσια, τόσʼ αἰπόλια πλατέʼ αἰγῶν,
Il.11.680 ἵππους δὲ ξανθὰς ἑκατὸν καὶ πεντήκοντα
Il.11.681 πάσας θηλείας, πολλῇσι δὲ πῶλοι ὑπῆσαν.
Il.11.682 καὶ τὰ μὲν ἠλασάμεσθα Πύλον Νηλήϊον εἴσω
Il.11.683 ἐννύχιοι προτὶ ἄστυ· γεγήθει δὲ φρένα Νηλεύς,
Il.11.684 οὕνεκά μοι τύχε πολλὰ νέῳ πόλεμον δὲ κιόντι.
Il.11.685 κήρυκες δʼ ἐλίγαινον ἅμʼ ἠοῖ φαινομένηφι
Il.11.686 τοὺς ἴμεν οἷσι χρεῖος ὀφείλετʼ ἐν Ἤλιδι δίῃ·
Il.11.687 οἳ δὲ συναγρόμενοι Πυλίων ἡγήτορες ἄνδρες
Il.11.688 δαίτρευον· πολέσιν γὰρ Ἐπειοὶ χρεῖος ὄφειλον,
Il.11.689 ὡς ἡμεῖς παῦροι κεκακωμένοι ἐν Πύλῳ ἦμεν·
Il.11.690 ἐλθὼν γάρ ῥʼ ἐκάκωσε βίη Ἡρακληείη
Il.11.691 τῶν προτέρων ἐτέων, κατὰ δʼ ἔκταθεν ὅσσοι ἄριστοι·
Il.11.692 δώδεκα γὰρ Νηλῆος ἀμύμονος υἱέες ἦμεν·
Il.11.693 τῶν οἶος λιπόμην, οἳ δʼ ἄλλοι πάντες ὄλοντο.
Il.11.694 ταῦθʼ ὑπερηφανέοντες Ἐπειοὶ χαλκοχίτωνες
Il.11.695 ἡμέας ὑβρίζοντες ἀτάσθαλα μηχανόωντο.
Il.11.696 ἐκ δʼ ὃ γέρων ἀγέλην τε βοῶν καὶ πῶϋ μέγʼ οἰῶν
Il.11.697 εἵλετο κρινάμενος τριηκόσιʼ ἠδὲ νομῆας.
Il.11.698 καὶ γὰρ τῷ χρεῖος μέγʼ ὀφείλετʼ ἐν Ἤλιδι δίῃ
Il.11.699 τέσσαρες ἀθλοφόροι ἵπποι αὐτοῖσιν ὄχεσφιν
Il.11.700 ἐλθόντες μετʼ ἄεθλα· περὶ τρίποδος γὰρ ἔμελλον
Il.11.701 θεύσεσθαι· τοὺς δʼ αὖθι ἄναξ ἀνδρῶν Αὐγείας
Il.11.702 κάσχεθε, τὸν δʼ ἐλατῆρʼ ἀφίει ἀκαχήμενον ἵππων.
Il.11.703 τῶν ὃ γέρων ἐπέων κεχολωμένος ἠδὲ καὶ ἔργων
Il.11.704 ἐξέλετʼ ἄσπετα πολλά· τὰ δʼ ἄλλʼ ἐς δῆμον ἔδωκε
Il.11.705 δαιτρεύειν, μή τίς οἱ ἀτεμβόμενος κίοι ἴσης.
Il.11.706 ἡμεῖς μὲν τὰ ἕκαστα διείπομεν, ἀμφί τε ἄστυ
Il.11.707 ἕρδομεν ἱρὰ θεοῖς· οἳ δὲ τρίτῳ ἤματι πάντες
Il.11.708 ἦλθον ὁμῶς αὐτοί τε πολεῖς καὶ μώνυχες ἵπποι
Il.11.709 πανσυδίῃ· μετὰ δέ σφι Μολίονε θωρήσσοντο
Il.11.710 παῖδʼ ἔτʼ ἐόντʼ, οὔ πω μάλα εἰδότε θούριδος ἀλκῆς.
Il.11.711 ἔστι δέ τις Θρυόεσσα πόλις αἰπεῖα κολώνη
Il.11.712 τηλοῦ ἐπʼ Ἀλφειῷ, νεάτη Πύλου ἠμαθόεντος·
Il.11.713 τὴν ἀμφεστρατόωντο διαρραῖσαι μεμαῶτες.
Il.11.714 ἀλλʼ ὅτε πᾶν πεδίον μετεκίαθον, ἄμμι δʼ Ἀθήνη
Il.11.715 ἄγγελος ἦλθε θέουσʼ ἀπʼ Ὀλύμπου θωρήσσεσθαι
Il.11.716 ἔννυχος, οὐδʼ ἀέκοντα Πύλον κάτα λαὸν ἄγειρεν
Il.11.717 ἀλλὰ μάλʼ ἐσσυμένους πολεμίζειν. οὐδέ με Νηλεὺς
Il.11.718 εἴα θωρήσσεσθαι, ἀπέκρυψεν δέ μοι ἵππους·
Il.11.719 οὐ γάρ πώ τί μʼ ἔφη ἴδμεν πολεμήϊα ἔργα.
Il.11.720 ἀλλὰ καὶ ὧς ἱππεῦσι μετέπρεπον ἡμετέροισι
Il.11.721 καὶ πεζός περ ἐών, ἐπεὶ ὧς ἄγε νεῖκος Ἀθήνη.
Il.11.722 ἔστι δέ τις ποταμὸς Μινυήϊος εἰς ἅλα βάλλων
Il.11.723 ἐγγύθεν Ἀρήνης, ὅθι μείναμεν Ἠῶ δῖαν
Il.11.724 ἱππῆες Πυλίων, τὰ δʼ ἐπέρρεον ἔθνεα πεζῶν.
Il.11.725 ἔνθεν πανσυδίῃ σὺν τεύχεσι θωρηχθέντες
Il.11.726 ἔνδιοι ἱκόμεσθʼ ἱερὸν ῥόον Ἀλφειοῖο.
Il.11.727 ἔνθα Διὶ ῥέξαντες ὑπερμενεῖ ἱερὰ καλά,
Il.11.728 ταῦρον δʼ Ἀλφειῷ, ταῦρον δὲ Ποσειδάωνι,
Il.11.729 αὐτὰρ Ἀθηναίη γλαυκώπιδι βοῦν ἀγελαίην,
Il.11.730 δόρπον ἔπειθʼ ἑλόμεσθα κατὰ στρατὸν ἐν τελέεσσι,
Il.11.731 καὶ κατεκοιμήθημεν ἐν ἔντεσιν οἷσιν ἕκαστος
Il.11.732 ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ
Il.11.733 ἀμφέσταν δὴ ἄστυ διαρραῖσαι μεμαῶτες·
Il.11.734 ἀλλά σφι προπάροιθε φάνη μέγα ἔργον Ἄρηος·
Il.11.735 εὖτε γὰρ ἠέλιος φαέθων ὑπερέσχεθε γαίης,
Il.11.736 συμφερόμεσθα μάχῃ Διί τʼ εὐχόμενοι καὶ Ἀθήνῃ.
Il.11.737 ἀλλʼ ὅτε δὴ Πυλίων καὶ Ἐπειῶν ἔπλετο νεῖκος,
Il.11.738 πρῶτος ἐγὼν ἕλον ἄνδρα, κόμισσα δὲ μώνυχας ἵππους,
Il.11.739 Μούλιον αἰχμητήν· γαμβρὸς δʼ ἦν Αὐγείαο,
Il.11.740 πρεσβυτάτην δὲ θύγατρʼ εἶχε ξανθὴν Ἀγαμήδην,
Il.11.741 ἣ τόσα φάρμακα ᾔδη ὅσα τρέφει εὐρεῖα χθών.
Il.11.742 τὸν μὲν ἐγὼ προσιόντα βάλον χαλκήρεϊ δουρί,
Il.11.743 ἤριπε δʼ ἐν κονίῃσιν· ἐγὼ δʼ ἐς δίφρον ὀρούσας
Il.11.744 στῆν ῥα μετὰ προμάχοισιν· ἀτὰρ μεγάθυμοι Ἐπειοὶ
Il.11.745 ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα
Il.11.746 ἡγεμόνʼ ἱππήων, ὃς ἀριστεύεσκε μάχεσθαι.
Il.11.747 αὐτὰρ ἐγὼν ἐπόρουσα κελαινῇ λαίλαπι ἶσος,
Il.11.748 πεντήκοντα δʼ ἕλον δίφρους, δύο δʼ ἀμφὶς ἕκαστον
Il.11.749 φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.
Il.11.750 καί νύ κεν Ἀκτορίωνε Μολίονε παῖδʼ ἀλάπαξα,
Il.11.751 εἰ μή σφωε πατὴρ εὐρὺ κρείων ἐνοσίχθων
Il.11.752 ἐκ πολέμου ἐσάωσε καλύψας ἠέρι πολλῇ.
Il.11.753 ἔνθα Ζεὺς Πυλίοισι μέγα κράτος ἐγγυάλιξε·
Il.11.754 τόφρα γὰρ οὖν ἑπόμεσθα διὰ σπιδέος πεδίοιο
Il.11.755 κτείνοντές τʼ αὐτοὺς ἀνά τʼ ἔντεα καλὰ λέγοντες,
Il.11.756 ὄφρʼ ἐπὶ Βουπρασίου πολυπύρου βήσαμεν ἵππους
Il.11.757 πέτρης τʼ Ὠλενίης, καὶ Ἀλησίου ἔνθα κολώνη
Il.11.758 κέκληται· ὅθεν αὖτις ἀπέτραπε λαὸν Ἀθήνη.
Il.11.759 ἔνθʼ ἄνδρα κτείνας πύματον λίπον· αὐτὰρ Ἀχαιοὶ
Il.11.760 ἂψ ἀπὸ Βουπρασίοιο Πύλονδʼ ἔχον ὠκέας ἵππους,
Il.11.761 πάντες δʼ εὐχετόωντο θεῶν Διὶ Νέστορί τʼ ἀνδρῶν.
Il.11.762 ὣς ἔον, εἴ ποτʼ ἔον γε, μετʼ ἀνδράσιν. αὐτὰρ Ἀχιλλεὺς
Il.11.763 οἶος τῆς ἀρετῆς ἀπονήσεται· ἦ τέ μιν οἴω
Il.11.764 πολλὰ μετακλαύσεσθαι ἐπεί κʼ ἀπὸ λαὸς ὄληται.
Il.11.765 ὦ πέπον ἦ μὲν σοί γε Μενοίτιος ὧδʼ ἐπέτελλεν
Il.11.766 ἤματι τῷ ὅτε σʼ ἐκ Φθίης Ἀγαμέμνονι πέμπε,
Il.11.767 νῶϊ δέ τʼ ἔνδον ἐόντες ἐγὼ καὶ δῖος Ὀδυσσεὺς
Il.11.768 πάντα μάλʼ ἐν μεγάροις ἠκούομεν ὡς ἐπέτελλε.
Il.11.769 Πηλῆος δʼ ἱκόμεσθα δόμους εὖ ναιετάοντας
Il.11.770 λαὸν ἀγείροντες κατʼ Ἀχαιΐδα πουλυβότειραν.
Il.11.771 ἔνθα δʼ ἔπειθʼ ἥρωα Μενοίτιον εὕρομεν ἔνδον
Il.11.772 ἠδὲ σέ, πὰρ δʼ Ἀχιλῆα· γέρων δʼ ἱππηλάτα Πηλεὺς
Il.11.773 πίονα μηρία καῖε βοὸς Διὶ τερπικεραύνῳ
Il.11.774 αὐλῆς ἐν χόρτῳ· ἔχε δὲ χρύσειον ἄλεισον
Il.11.775 σπένδων αἴθοπα οἶνον ἐπʼ αἰθομένοις ἱεροῖσι.
Il.11.776 σφῶϊ μὲν ἀμφὶ βοὸς ἕπετον κρέα, νῶϊ δʼ ἔπειτα
Il.11.777 στῆμεν ἐνὶ προθύροισι· ταφὼν δʼ ἀνόρουσεν Ἀχιλλεύς,
Il.11.778 ἐς δʼ ἄγε χειρὸς ἑλών, κατὰ δʼ ἑδριάασθαι ἄνωγε,
Il.11.779 ξείνιά τʼ εὖ παρέθηκεν, ἅ τε ξείνοις θέμις ἐστίν.
Il.11.780 αὐτὰρ ἐπεὶ τάρπημεν ἐδητύος ἠδὲ ποτῆτος,
Il.11.781 ἦρχον ἐγὼ μύθοιο κελεύων ὔμμʼ ἅμʼ ἕπεσθαι·
Il.11.782 σφὼ δὲ μάλʼ ἠθέλετον, τὼ δʼ ἄμφω πόλλʼ ἐπέτελλον.
Il.11.783 Πηλεὺς μὲν ᾧ παιδὶ γέρων ἐπέτελλʼ Ἀχιλῆϊ
Il.11.784 αἰὲν ἀριστεύειν καὶ ὑπείροχον ἔμμεναι ἄλλων·
Il.11.785 σοὶ δʼ αὖθʼ ὧδʼ ἐπέτελλε Μενοίτιος Ἄκτορος υἱός·
Il.11.786 τέκνον ἐμὸν γενεῇ μὲν ὑπέρτερός ἐστιν Ἀχιλλεύς,
Il.11.787 πρεσβύτερος δὲ σύ ἐσσι· βίῃ δʼ ὅ γε πολλὸν ἀμείνων.
Il.11.788 ἀλλʼ εὖ οἱ φάσθαι πυκινὸν ἔπος ἠδʼ ὑποθέσθαι
Il.11.789 καί οἱ σημαίνειν· ὃ δὲ πείσεται εἰς ἀγαθόν περ.
Il.11.790 ὣς ἐπέτελλʼ ὃ γέρων, σὺ δὲ λήθεαι· ἀλλʼ ἔτι καὶ νῦν
Il.11.791 ταῦτʼ εἴποις Ἀχιλῆϊ δαΐφρονι αἴ κε πίθηται.
Il.11.792 τίς δʼ οἶδʼ εἴ κέν οἱ σὺν δαίμονι θυμὸν ὀρίναις
Il.11.793 παρειπών; ἀγαθὴ δὲ παραίφασίς ἐστιν ἑταίρου.
Il.11.794 εἰ δέ τινα φρεσὶν ᾗσι θεοπροπίην ἀλεείνει
Il.11.795 καί τινά οἱ πὰρ Ζηνὸς ἐπέφραδε πότνια μήτηρ,
Il.11.796 ἀλλὰ σέ περ προέτω, ἅμα δʼ ἄλλος λαὸς ἑπέσθω
Il.11.797 Μυρμιδόνων, αἴ κέν τι φόως Δαναοῖσι γένηαι·
Il.11.798 καί τοι τεύχεα καλὰ δότω πόλεμον δὲ φέρεσθαι,
Il.11.799 αἴ κέ σε τῷ εἴσκοντες ἀπόσχωνται πολέμοιο
Il.11.800 Τρῶες, ἀναπνεύσωσι δʼ ἀρήϊοι υἷες Ἀχαιῶν
Il.11.801 τειρόμενοι· ὀλίγη δέ τʼ ἀνάπνευσις πολέμοιο.
Il.11.802 ῥεῖα δέ κʼ ἀκμῆτες κεκμηότας ἄνδρας ἀϋτῇ
Il.11.803 ὤσαισθε προτὶ ἄστυ νεῶν ἄπο καὶ κλισιάων.
Il.11.804 ὣς φάτο, τῷ δʼ ἄρα θυμὸν ἐνὶ στήθεσσιν ὄρινε,
Il.11.805 βῆ δὲ θέειν παρὰ νῆας ἐπʼ Αἰακίδην Ἀχιλῆα.
Il.11.806 ἀλλʼ ὅτε δὴ κατὰ νῆας Ὀδυσσῆος θείοιο
Il.11.807 ἷξε θέων Πάτροκλος, ἵνά σφʼ ἀγορή τε θέμις τε
Il.11.808 ἤην, τῇ δὴ καί σφι θεῶν ἐτετεύχατο βωμοί,
Il.11.809 ἔνθά οἱ Εὐρύπυλος βεβλημένος ἀντεβόλησε
Il.11.810 διογενὴς Εὐαιμονίδης κατὰ μηρὸν ὀϊστῷ
Il.11.811 σκάζων ἐκ πολέμου· κατὰ δὲ νότιος ῥέεν ἱδρὼς
Il.11.812 ὤμων καὶ κεφαλῆς, ἀπὸ δʼ ἕλκεος ἀργαλέοιο
Il.11.813 αἷμα μέλαν κελάρυζε· νόος γε μὲν ἔμπεδος ἦεν.
Il.11.814 τὸν δὲ ἰδὼν ᾤκτειρε Μενοιτίου ἄλκιμος υἱός,
Il.11.815 καί ῥʼ ὀλοφυρόμενος ἔπεα πτερόεντα προσηύδα·
Il.11.816 ἆ δειλοὶ Δαναῶν ἡγήτορες ἠδὲ μέδοντες
Il.11.817 ὣς ἄρʼ ἐμέλλετε τῆλε φίλων καὶ πατρίδος αἴης
Il.11.818 ἄσειν ἐν Τροίῃ ταχέας κύνας ἀργέτι δημῷ.
Il.11.819 ἀλλʼ ἄγε μοι τόδε εἰπὲ διοτρεφὲς Εὐρύπυλʼ ἥρως,
Il.11.820 ἤ ῥʼ ἔτι που σχήσουσι πελώριον Ἕκτορʼ Ἀχαιοί,
Il.11.821 ἦ ἤδη φθίσονται ὑπʼ αὐτοῦ δουρὶ δαμέντες;
Il.11.822 τὸν δʼ αὖτʼ Εὐρύπυλος βεβλημένος ἀντίον ηὔδα·
Il.11.823 οὐκέτι διογενὲς Πατρόκλεες ἄλκαρ Ἀχαιῶν
Il.11.824 ἔσσεται, ἀλλʼ ἐν νηυσὶ μελαίνῃσιν πεσέονται.
Il.11.825 οἳ μὲν γὰρ δὴ πάντες, ὅσοι πάρος ἦσαν ἄριστοι,
Il.11.826 ἐν νηυσὶν κέαται βεβλημένοι οὐτάμενοί τε
Il.11.827 χερσὶν ὕπο Τρώων· τῶν δὲ σθένος ὄρνυται αἰέν.
Il.11.828 ἀλλʼ ἐμὲ μὲν σὺ σάωσον ἄγων ἐπὶ νῆα μέλαιναν,
Il.11.829 μηροῦ δʼ ἔκταμʼ ὀϊστόν, ἀπʼ αὐτοῦ δʼ αἷμα κελαινὸν
Il.11.830 νίζʼ ὕδατι λιαρῷ, ἐπὶ δʼ ἤπια φάρμακα πάσσε
Il.11.831 ἐσθλά, τά σε προτί φασιν Ἀχιλλῆος δεδιδάχθαι,
Il.11.832 ὃν Χείρων ἐδίδαξε δικαιότατος Κενταύρων.
Il.11.833 ἰητροὶ μὲν γὰρ Ποδαλείριος ἠδὲ Μαχάων
Il.11.834 τὸν μὲν ἐνὶ κλισίῃσιν ὀΐομαι ἕλκος ἔχοντα
Il.11.835 χρηΐζοντα καὶ αὐτὸν ἀμύμονος ἰητῆρος
Il.11.836 κεῖσθαι· ὃ δʼ ἐν πεδίῳ Τρώων μένει ὀξὺν Ἄρηα.
Il.11.837 τὸν δʼ αὖτε προσέειπε Μενοιτίου ἄλκιμος υἱός·
Il.11.838 πῶς τὰρ ἔοι τάδε ἔργα; τί ῥέξομεν Εὐρύπυλʼ ἥρως;
Il.11.839 ἔρχομαι ὄφρʼ Ἀχιλῆϊ δαΐφρονι μῦθον ἐνίσπω
Il.11.840 ὃν Νέστωρ ἐπέτελλε Γερήνιος οὖρος Ἀχαιῶν·
Il.11.841 ἀλλʼ οὐδʼ ὧς περ σεῖο μεθήσω τειρομένοιο.
Il.11.842 ἦ, καὶ ὑπὸ στέρνοιο λαβὼν ἄγε ποιμένα λαῶν
Il.11.843 ἐς κλισίην· θεράπων δὲ ἰδὼν ὑπέχευε βοείας.
Il.11.844 ἔνθά μιν ἐκτανύσας ἐκ μηροῦ τάμνε μαχαίρῃ
Il.11.845 ὀξὺ βέλος περιπευκές, ἀπʼ αὐτοῦ δʼ αἷμα κελαινὸν
Il.11.846 νίζʼ ὕδατι λιαρῷ, ἐπὶ δὲ ῥίζαν βάλε πικρὴν
Il.11.847 χερσὶ διατρίψας ὀδυνήφατον, ἥ οἱ ἁπάσας
Il.11.848 ἔσχʼ ὀδύνας· τὸ μὲν ἕλκος ἐτέρσετο, παύσατο δʼ αἷμα.
Il.12.1 ὣς ὃ μὲν ἐν κλισίῃσι Μενοιτίου ἄλκιμος υἱὸς
Il.12.2 ἰᾶτʼ Εὐρύπυλον βεβλημένον· οἳ δὲ μάχοντο
Il.12.3 Ἀργεῖοι καὶ Τρῶες ὁμιλαδόν· οὐδʼ ἄρʼ ἔμελλε
Il.12.4 τάφρος ἔτι σχήσειν Δαναῶν καὶ τεῖχος ὕπερθεν
Il.12.5 εὐρύ, τὸ ποιήσαντο νεῶν ὕπερ, ἀμφὶ δὲ τάφρον
Il.12.6 ἤλασαν· οὐδὲ θεοῖσι δόσαν κλειτὰς ἑκατόμβας·
Il.12.7 ὄφρά σφιν νῆάς τε θοὰς καὶ ληΐδα πολλὴν
Il.12.8 ἐντὸς ἔχον ῥύοιτο· θεῶν δʼ ἀέκητι τέτυκτο
Il.12.9 ἀθανάτων· τὸ καὶ οὔ τι πολὺν χρόνον ἔμπεδον ἦεν.
Il.12.10 ὄφρα μὲν Ἕκτωρ ζωὸς ἔην καὶ μήνιʼ Ἀχιλλεὺς
Il.12.11 καὶ Πριάμοιο ἄνακτος ἀπόρθητος πόλις ἔπλεν,
Il.12.12 τόφρα δὲ καὶ μέγα τεῖχος Ἀχαιῶν ἔμπεδον ἦεν.
Il.12.13 αὐτὰρ ἐπεὶ κατὰ μὲν Τρώων θάνον ὅσσοι ἄριστοι,
Il.12.14 πολλοὶ δʼ Ἀργείων οἳ μὲν δάμεν, οἳ δὲ λίποντο,
Il.12.15 πέρθετο δὲ Πριάμοιο πόλις δεκάτῳ ἐνιαυτῷ,
Il.12.16 Ἀργεῖοι δʼ ἐν νηυσὶ φίλην ἐς πατρίδʼ ἔβησαν,
Il.12.17 δὴ τότε μητιόωντο Ποσειδάων καὶ Ἀπόλλων
Il.12.18 τεῖχος ἀμαλδῦναι ποταμῶν μένος εἰσαγαγόντες.
Il.12.19 ὅσσοι ἀπʼ Ἰδαίων ὀρέων ἅλα δὲ προρέουσι,
Il.12.20 Ῥῆσός θʼ Ἑπτάπορός τε Κάρησός τε Ῥοδίος τε
Il.12.21 Γρήνικός τε καὶ Αἴσηπος δῖός τε Σκάμανδρος
Il.12.22 καὶ Σιμόεις, ὅθι πολλὰ βοάγρια καὶ τρυφάλειαι
Il.12.23 κάππεσον ἐν κονίῃσι καὶ ἡμιθέων γένος ἀνδρῶν·
Il.12.24 τῶν πάντων ὁμόσε στόματʼ ἔτραπε Φοῖβος Ἀπόλλων,
Il.12.25 ἐννῆμαρ δʼ ἐς τεῖχος ἵει ῥόον· ὗε δʼ ἄρα Ζεὺς
Il.12.26 συνεχές, ὄφρά κε θᾶσσον ἁλίπλοα τείχεα θείη.
Il.12.27 αὐτὸς δʼ ἐννοσίγαιος ἔχων χείρεσσι τρίαιναν
Il.12.28 ἡγεῖτʼ, ἐκ δʼ ἄρα πάντα θεμείλια κύμασι πέμπε
Il.12.29 φιτρῶν καὶ λάων, τὰ θέσαν μογέοντες Ἀχαιοί,
Il.12.30 λεῖα δʼ ἐποίησεν παρʼ ἀγάρροον Ἑλλήσποντον,
Il.12.31 αὖτις δʼ ἠϊόνα μεγάλην ψαμάθοισι κάλυψε
Il.12.32 τεῖχος ἀμαλδύνας· ποταμοὺς δʼ ἔτρεψε νέεσθαι
Il.12.33 κὰρ ῥόον, ᾗ περ πρόσθεν ἵεν καλλίρροον ὕδωρ.
Il.12.34 ὣς ἄρʼ ἔμελλον ὄπισθε Ποσειδάων καὶ Ἀπόλλων
Il.12.35 θησέμεναι· τότε δʼ ἀμφὶ μάχη ἐνοπή τε δεδήει
Il.12.36 τεῖχος ἐΰδμητον, κανάχιζε δὲ δούρατα πύργων
Il.12.37 βαλλόμενʼ· Ἀργεῖοι δὲ Διὸς μάστιγι δαμέντες
Il.12.38 νηυσὶν ἔπι γλαφυρῇσιν ἐελμένοι ἰσχανόωντο
Il.12.39 Ἕκτορα δειδιότες, κρατερὸν μήστωρα φόβοιο·
Il.12.40 αὐτὰρ ὅ γʼ ὡς τὸ πρόσθεν ἐμάρνατο ἶσος ἀέλλῃ·
Il.12.41 ὡς δʼ ὅτʼ ἂν ἔν τε κύνεσσι καὶ ἀνδράσι θηρευτῇσι
Il.12.42 κάπριος ἠὲ λέων στρέφεται σθένεϊ βλεμεαίνων·
Il.12.43 οἳ δέ τε πυργηδὸν σφέας αὐτοὺς ἀρτύναντες
Il.12.44 ἀντίον ἵστανται καὶ ἀκοντίζουσι θαμειὰς
Il.12.45 αἰχμὰς ἐκ χειρῶν· τοῦ δʼ οὔ ποτε κυδάλιμον κῆρ
Il.12.46 ταρβεῖ οὐδὲ φοβεῖται, ἀγηνορίη δέ μιν ἔκτα·
Il.12.47 ταρφέα τε στρέφεται στίχας ἀνδρῶν πειρητίζων·
Il.12.48 ὅππῃ τʼ ἰθύσῃ τῇ εἴκουσι στίχες ἀνδρῶν·
Il.12.49 ὣς Ἕκτωρ ἀνʼ ὅμιλον ἰὼν ἐλλίσσεθʼ ἑταίρους
Il.12.50 τάφρον ἐποτρύνων διαβαινέμεν· οὐδέ οἱ ἵπποι
Il.12.51 τόλμων ὠκύποδες, μάλα δὲ χρεμέτιζον ἐπʼ ἄκρῳ
Il.12.52 χείλει ἐφεσταότες· ἀπὸ γὰρ δειδίσσετο τάφρος
Il.12.53 εὐρεῖʼ, οὔτʼ ἄρʼ ὑπερθορέειν σχεδὸν οὔτε περῆσαι
Il.12.54 ῥηϊδίη· κρημνοὶ γὰρ ἐπηρεφέες περὶ πᾶσαν
Il.12.55 ἕστασαν ἀμφοτέρωθεν, ὕπερθεν δὲ σκολόπεσσιν
Il.12.56 ὀξέσιν ἠρήρει, τοὺς ἵστασαν υἷες Ἀχαιῶν
Il.12.57 πυκνοὺς καὶ μεγάλους δηΐων ἀνδρῶν ἀλεωρήν.
Il.12.58 ἔνθʼ οὔ κεν ῥέα ἵππος ἐΰτροχον ἅρμα τιταίνων
Il.12.59 ἐσβαίη, πεζοὶ δὲ μενοίνεον εἰ τελέουσι.
Il.12.60 δὴ τότε Πουλυδάμας θρασὺν Ἕκτορα εἶπε παραστάς·
Il.12.61 Ἕκτορ τʼ ἠδʼ ἄλλοι Τρώων ἀγοὶ ἠδʼ ἐπικούρων
Il.12.62 ἀφραδέως διὰ τάφρον ἐλαύνομεν ὠκέας ἵππους·
Il.12.63 ἣ δὲ μάλʼ ἀργαλέη περάαν· σκόλοπες γὰρ ἐν αὐτῇ
Il.12.64 ὀξέες ἑστᾶσιν, ποτὶ δʼ αὐτοὺς τεῖχος Ἀχαιῶν,
Il.12.65 ἔνθʼ οὔ πως ἔστιν καταβήμεναι οὐδὲ μάχεσθαι
Il.12.66 ἱππεῦσι· στεῖνος γάρ, ὅθι τρώσεσθαι ὀΐω.
Il.12.67 εἰ μὲν γὰρ τοὺς πάγχυ κακὰ φρονέων ἀλαπάζει
Il.12.68 Ζεὺς ὑψιβρεμέτης, Τρώεσσι δὲ ἵετʼ ἀρήγειν,
Il.12.69 ἦ τʼ ἂν ἔγωγʼ ἐθέλοιμι καὶ αὐτίκα τοῦτο γενέσθαι,
Il.12.70 νωνύμνους ἀπολέσθαι ἀπʼ Ἄργεος ἐνθάδʼ Ἀχαιούς·
Il.12.71 εἰ δέ χʼ ὑποστρέψωσι, παλίωξις δὲ γένηται
Il.12.72 ἐκ νηῶν καὶ τάφρῳ ἐνιπλήξωμεν ὀρυκτῇ,
Il.12.73 οὐκέτʼ ἔπειτʼ ὀΐω οὐδʼ ἄγγελον ἀπονέεσθαι
Il.12.74 ἄψορρον προτὶ ἄστυ ἑλιχθέντων ὑπʼ Ἀχαιῶν.
Il.12.75 ἀλλʼ ἄγεθʼ ὡς ἂν ἐγὼ εἴπω πειθώμεθα πάντες·
Il.12.76 ἵππους μὲν θεράποντες ἐρυκόντων ἐπὶ τάφρῳ,
Il.12.77 αὐτοὶ δὲ πρυλέες σὺν τεύχεσι θωρηχθέντες
Il.12.78 Ἕκτορι πάντες ἑπώμεθʼ ἀολλέες· αὐτὰρ Ἀχαιοὶ
Il.12.79 οὐ μενέουσʼ εἰ δή σφιν ὀλέθρου πείρατʼ ἐφῆπται.
Il.12.80 ὣς φάτο Πουλυδάμας, ἅδε δʼ Ἕκτορι μῦθος ἀπήμων,
Il.12.81 αὐτίκα δʼ ἐξ ὀχέων σὺν τεύχεσιν ἆλτο χαμᾶζε.
Il.12.82 οὐδὲ μὲν ἄλλοι Τρῶες ἐφʼ ἵππων ἠγερέθοντο,
Il.12.83 ἀλλʼ ἀπὸ πάντες ὄρουσαν, ἐπεὶ ἴδον Ἕκτορα δῖον.
Il.12.84 ἡνιόχῳ μὲν ἔπειτα ἑῷ ἐπέτελλεν ἕκαστος
Il.12.85 ἵππους εὖ κατὰ κόσμον ἐρυκέμεν αὖθʼ ἐπὶ τάφρῳ·
Il.12.86 οἳ δὲ διαστάντες σφέας αὐτοὺς ἀρτύναντες
Il.12.87 πένταχα κοσμηθέντες ἅμʼ ἡγεμόνεσσιν ἕποντο.
Il.12.88 οἳ μὲν ἅμʼ Ἕκτορʼ ἴσαν καὶ ἀμύμονι Πουλυδάμαντι,
Il.12.89 οἳ πλεῖστοι καὶ ἄριστοι ἔσαν, μέμασαν δὲ μάλιστα
Il.12.90 τεῖχος ῥηξάμενοι κοίλῃς ἐπὶ νηυσὶ μάχεσθαι.
Il.12.91 καί σφιν Κεβριόνης τρίτος εἵπετο· πὰρ δʼ ἄρʼ ὄχεσφιν
Il.12.92 ἄλλον Κεβριόναο χερείονα κάλλιπεν Ἕκτωρ.
Il.12.93 τῶν δʼ ἑτέρων Πάρις ἦρχε καὶ Ἀλκάθοος καὶ Ἀγήνωρ,
Il.12.94 τῶν δὲ τρίτων Ἕλενος καὶ Δηΐφοβος θεοειδὴς
Il.12.95 υἷε δύω Πριάμοιο· τρίτος δʼ ἦν Ἄσιος ἥρως
Il.12.96 Ἄσιος Ὑρτακίδης, ὃν Ἀρίσβηθεν φέρον ἵπποι
Il.12.97 αἴθωνες μεγάλοι ποταμοῦ ἄπο Σελλήεντος.
Il.12.98 τῶν δὲ τετάρτων ἦρχεν ἐῢς πάϊς Ἀγχίσαο
Il.12.99 Αἰνείας, ἅμα τῷ γε δύω Ἀντήνορος υἷε
Il.12.100 Ἀρχέλοχός τʼ Ἀκάμας τε μάχης εὖ εἰδότε πάσης.
Il.12.101 Σαρπηδὼν δʼ ἡγήσατʼ ἀγακλειτῶν ἐπικούρων,
Il.12.102 πρὸς δʼ ἕλετο Γλαῦκον καὶ ἀρήϊον Ἀστεροπαῖον·
Il.12.103 οἳ γάρ οἱ εἴσαντο διακριδὸν εἶναι ἄριστοι
Il.12.104 τῶν ἄλλων μετά γʼ αὐτόν· ὃ δʼ ἔπρεπε καὶ διὰ πάντων.
Il.12.105 οἳ δʼ ἐπεὶ ἀλλήλους ἄραρον τυκτῇσι βόεσσι
Il.12.106 βάν ῥʼ ἰθὺς Δαναῶν λελιημένοι, οὐδʼ ἔτʼ ἔφαντο
Il.12.107 σχήσεσθʼ, ἀλλʼ ἐν νηυσὶ μελαίνῃσιν πεσέεσθαι.
Il.12.108 ἔνθʼ ἄλλοι Τρῶες τηλεκλειτοί τʼ ἐπίκουροι
Il.12.109 βουλῇ Πουλυδάμαντος ἀμωμήτοιο πίθοντο·
Il.12.110 ἀλλʼ οὐχ Ὑρτακίδης ἔθελʼ Ἄσιος ὄρχαμος ἀνδρῶν
Il.12.111 αὖθι λιπεῖν ἵππους τε καὶ ἡνίοχον θεράποντα,
Il.12.112 ἀλλὰ σὺν αὐτοῖσιν πέλασεν νήεσσι θοῇσι
Il.12.113 νήπιος, οὐδʼ ἄρʼ ἔμελλε κακὰς ὑπὸ κῆρας ἀλύξας
Il.12.114 ἵπποισιν καὶ ὄχεσφιν ἀγαλλόμενος παρὰ νηῶν
Il.12.115 ἂψ ἀπονοστήσειν προτὶ Ἴλιον ἠνεμόεσσαν·
Il.12.116 πρόσθεν γάρ μιν μοῖρα δυσώνυμος ἀμφεκάλυψεν
Il.12.117 ἔγχεϊ Ἰδομενῆος ἀγαυοῦ Δευκαλίδαο.
Il.12.118 εἴσατο γὰρ νηῶν ἐπʼ ἀριστερά, τῇ περ Ἀχαιοὶ
Il.12.119 ἐκ πεδίου νίσοντο σὺν ἵπποισιν καὶ ὄχεσφι·
Il.12.120 τῇ ῥʼ ἵππους τε καὶ ἅρμα διήλασεν, οὐδὲ πύλῃσιν
Il.12.121 εὗρʼ ἐπικεκλιμένας σανίδας καὶ μακρὸν ὀχῆα,
Il.12.122 ἀλλʼ ἀναπεπταμένας ἔχον ἀνέρες, εἴ τινʼ ἑταίρων
Il.12.123 ἐκ πολέμου φεύγοντα σαώσειαν μετὰ νῆας.
Il.12.124 τῇ ῥʼ ἰθὺς φρονέων ἵππους ἔχε, τοὶ δʼ ἅμʼ ἕποντο
Il.12.125 ὀξέα κεκλήγοντες· ἔφαντο γὰρ οὐκ ἔτʼ Ἀχαιοὺς
Il.12.126 σχήσεσθʼ, ἀλλʼ ἐν νηυσὶ μελαίνῃσιν πεσέεσθαι
Il.12.127 νήπιοι, ἐν δὲ πύλῃσι δύʼ ἀνέρας εὗρον ἀρίστους
Il.12.128 υἷας ὑπερθύμους Λαπιθάων αἰχμητάων,
Il.12.129 τὸν μὲν Πειριθόου υἷα κρατερὸν Πολυποίτην,
Il.12.130 τὸν δὲ Λεοντῆα βροτολοιγῷ ἶσον Ἄρηϊ.
Il.12.131 τὼ μὲν ἄρα προπάροιθε πυλάων ὑψηλάων
Il.12.132 ἕστασαν ὡς ὅτε τε δρύες οὔρεσιν ὑψικάρηνοι,
Il.12.133 αἵ τʼ ἄνεμον μίμνουσι καὶ ὑετὸν ἤματα πάντα
Il.12.134 ῥίζῃσιν μεγάλῃσι διηνεκέεσσʼ ἀραρυῖαι·
Il.12.135 ὣς ἄρα τὼ χείρεσσι πεποιθότες ἠδὲ βίηφι
Il.12.136 μίμνον ἐπερχόμενον μέγαν Ἄσιον οὐδὲ φέβοντο.
Il.12.137 οἳ δʼ ἰθὺς πρὸς τεῖχος ἐΰδμητον βόας αὔας
Il.12.138 ὑψόσʼ ἀνασχόμενοι ἔκιον μεγάλῳ ἀλαλητῷ
Il.12.139 Ἄσιον ἀμφὶ ἄνακτα καὶ Ἰαμενὸν καὶ Ὀρέστην
Il.12.140 Ἀσιάδην τʼ Ἀδάμαντα Θόωνά τε Οἰνόμαόν τε.
Il.12.141 οἳ δʼ ἤτοι εἷος μὲν ἐϋκνήμιδας Ἀχαιοὺς
Il.12.142 ὄρνυον ἔνδον ἐόντες ἀμύνεσθαι περὶ νηῶν·
Il.12.143 αὐτὰρ ἐπεὶ δὴ τεῖχος ἐπεσσυμένους ἐνόησαν
Il.12.144 Τρῶας, ἀτὰρ Δαναῶν γένετο ἰαχή τε φόβος τε,
Il.12.145 ἐκ δὲ τὼ ἀΐξαντε πυλάων πρόσθε μαχέσθην
Il.12.146 ἀγροτέροισι σύεσσιν ἐοικότε, τώ τʼ ἐν ὄρεσσιν
Il.12.147 ἀνδρῶν ἠδὲ κυνῶν δέχαται κολοσυρτὸν ἰόντα,
Il.12.148 δοχμώ τʼ ἀΐσσοντε περὶ σφίσιν ἄγνυτον ὕλην
Il.12.149 πρυμνὴν ἐκτάμνοντες, ὑπαὶ δέ τε κόμπος ὀδόντων
Il.12.150 γίγνεται εἰς ὅ κέ τίς τε βαλὼν ἐκ θυμὸν ἕληται·
Il.12.151 ὣς τῶν κόμπει χαλκὸς ἐπὶ στήθεσσι φαεινὸς
Il.12.152 ἄντην βαλλομένων· μάλα γὰρ κρατερῶς ἐμάχοντο
Il.12.153 λαοῖσιν καθύπερθε πεποιθότες ἠδὲ βίηφιν.
Il.12.154 οἳ δʼ ἄρα χερμαδίοισιν ἐϋδμήτων ἀπὸ πύργων
Il.12.155 βάλλον ἀμυνόμενοι σφῶν τʼ αὐτῶν καὶ κλισιάων
Il.12.156 νηῶν τʼ ὠκυπόρων· νιφάδες δʼ ὡς πῖπτον ἔραζε,
Il.12.157 ἅς τʼ ἄνεμος ζαὴς νέφεα σκιόεντα δονήσας
Il.12.158 ταρφειὰς κατέχευεν ἐπὶ χθονὶ πουλυβοτείρῃ·
Il.12.159 ὣς τῶν ἐκ χειρῶν βέλεα ῥέον ἠμὲν Ἀχαιῶν
Il.12.160 ἠδὲ καὶ ἐκ Τρώων· κόρυθες δʼ ἀμφʼ αὖον ἀΰτευν
Il.12.161 βαλλομένων μυλάκεσσι καὶ ἀσπίδες ὀμφαλόεσσαι.
Il.12.162 δή ῥα τότʼ ᾤμωξεν καὶ ὣ πεπλήγετο μηρὼ
Il.12.163 Ἄσιος Ὑρτακίδης, καὶ ἀλαστήσας ἔπος ηὔδα·
Il.12.164 Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο
Il.12.165 πάγχυ μάλʼ· οὐ γὰρ ἔγωγʼ ἐφάμην ἥρωας Ἀχαιοὺς
Il.12.166 σχήσειν ἡμέτερόν γε μένος καὶ χεῖρας ἀάπτους.
Il.12.167 οἳ δʼ, ὥς τε σφῆκες μέσον αἰόλοι ἠὲ μέλισσαι
Il.12.168 οἰκία ποιήσωνται ὁδῷ ἔπι παιπαλοέσσῃ,
Il.12.169 οὐδʼ ἀπολείπουσιν κοῖλον δόμον, ἀλλὰ μένοντες
Il.12.170 ἄνδρας θηρητῆρας ἀμύνονται περὶ τέκνων,
Il.12.171 ὣς οἵ γʼ οὐκ ἐθέλουσι πυλάων καὶ δύʼ ἐόντε
Il.12.172 χάσσασθαι πρίν γʼ ἠὲ κατακτάμεν ἠὲ ἁλῶναι.
Il.12.173 ὣς ἔφατʼ, οὐδὲ Διὸς πεῖθε φρένα ταῦτʼ ἀγορεύων·
Il.12.174 Ἕκτορι γάρ οἱ θυμὸς ἐβούλετο κῦδος ὀρέξαι.
Il.12.175 ἄλλοι δʼ ἀμφʼ ἄλλῃσι μάχην ἐμάχοντο πύλῃσιν·
Il.12.176 ἀργαλέον δέ με ταῦτα θεὸν ὣς πάντʼ ἀγορεῦσαι·
Il.12.177 πάντῃ γὰρ περὶ τεῖχος ὀρώρει θεσπιδαὲς πῦρ
Il.12.178 λάϊνον· Ἀργεῖοι δὲ καὶ ἀχνύμενοί περ ἀνάγκῃ
Il.12.179 νηῶν ἠμύνοντο· θεοὶ δʼ ἀκαχήατο θυμὸν
Il.12.180 πάντες ὅσοι Δαναοῖσι μάχης ἐπιτάρροθοι ἦσαν.
Il.12.181 σὺν δʼ ἔβαλον Λαπίθαι πόλεμον καὶ δηϊοτῆτα.
Il.12.182 ἔνθʼ αὖ Πειριθόου υἱὸς κρατερὸς Πολυποίτης
Il.12.183 δουρὶ βάλεν Δάμασον κυνέης διὰ χαλκοπαρῄου·
Il.12.184 οὐδʼ ἄρα χαλκείη κόρυς ἔσχεθεν, ἀλλὰ διὰ πρὸ
Il.12.185 αἰχμὴ χαλκείη ῥῆξʼ ὀστέον, ἐγκέφαλος δὲ
Il.12.186 ἔνδον ἅπας πεπάλακτο· δάμασσε δέ μιν μεμαῶτα·
Il.12.187 αὐτὰρ ἔπειτα Πύλωνα καὶ Ὄρμενον ἐξενάριξεν.
Il.12.188 υἱὸν δʼ Ἀντιμάχοιο Λεοντεὺς ὄζος Ἄρηος
Il.12.189 Ἱππόμαχον βάλε δουρὶ κατὰ ζωστῆρα τυχήσας.
Il.12.190 αὖτις δʼ ἐκ κολεοῖο ἐρυσσάμενος ξίφος ὀξὺ
Il.12.191 Ἀντιφάτην μὲν πρῶτον ἐπαΐξας διʼ ὁμίλου
Il.12.192 πλῆξʼ αὐτοσχεδίην· ὃ δʼ ἄρʼ ὕπτιος οὔδει ἐρείσθη·
Il.12.193 αὐτὰρ ἔπειτα Μένωνα καὶ Ἰαμενὸν καὶ Ὀρέστην
Il.12.194 πάντας ἐπασσυτέρους πέλασε χθονὶ πουλυβοτείρῃ.
Il.12.195 ὄφρʼ οἳ τοὺς ἐνάριζον ἀπʼ ἔντεα μαρμαίροντα,
Il.12.196 τόφρʼ οἳ Πουλυδάμαντι καὶ Ἕκτορι κοῦροι ἕποντο,
Il.12.197 οἳ πλεῖστοι καὶ ἄριστοι ἔσαν, μέμασαν δὲ μάλιστα
Il.12.198 τεῖχός τε ῥήξειν καὶ ἐνιπρήσειν πυρὶ νῆας,
Il.12.199 οἵ ῥʼ ἔτι μερμήριζον ἐφεσταότες παρὰ τάφρῳ.
Il.12.200 ὄρνις γάρ σφιν ἐπῆλθε περησέμεναι μεμαῶσιν
Il.12.201 αἰετὸς ὑψιπέτης ἐπʼ ἀριστερὰ λαὸν ἐέργων
Il.12.202 φοινήεντα δράκοντα φέρων ὀνύχεσσι πέλωρον
Il.12.203 ζωὸν ἔτʼ ἀσπαίροντα, καὶ οὔ πω λήθετο χάρμης,
Il.12.204 κόψε γὰρ αὐτὸν ἔχοντα κατὰ στῆθος παρὰ δειρὴν
Il.12.205 ἰδνωθεὶς ὀπίσω· ὃ δʼ ἀπὸ ἕθεν ἧκε χαμᾶζε
Il.12.206 ἀλγήσας ὀδύνῃσι, μέσῳ δʼ ἐνὶ κάββαλʼ ὁμίλῳ,
Il.12.207 αὐτὸς δὲ κλάγξας πέτετο πνοιῇς ἀνέμοιο.
Il.12.208 Τρῶες δʼ ἐρρίγησαν ὅπως ἴδον αἰόλον ὄφιν
Il.12.209 κείμενον ἐν μέσσοισι Διὸς τέρας αἰγιόχοιο.
Il.12.210 δὴ τότε Πουλυδάμας θρασὺν Ἕκτορα εἶπε παραστάς·
Il.12.211 Ἕκτορ ἀεὶ μέν πώς μοι ἐπιπλήσσεις ἀγορῇσιν
Il.12.212 ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε
Il.12.213 δῆμον ἐόντα παρὲξ ἀγορευέμεν, οὔτʼ ἐνὶ βουλῇ
Il.12.214 οὔτέ ποτʼ ἐν πολέμῳ, σὸν δὲ κράτος αἰὲν ἀέξειν·
Il.12.215 νῦν αὖτʼ ἐξερέω ὥς μοι δοκεῖ εἶναι ἄριστα.
Il.12.216 μὴ ἴομεν Δαναοῖσι μαχησόμενοι περὶ νηῶν.
Il.12.217 ὧδε γὰρ ἐκτελέεσθαι ὀΐομαι, εἰ ἐτεόν γε
Il.12.218 Τρωσὶν ὅδʼ ὄρνις ἦλθε περησέμεναι μεμαῶσιν
Il.12.219 αἰετὸς ὑψιπέτης ἐπʼ ἀριστερὰ λαὸν ἐέργων
Il.12.220 φοινήεντα δράκοντα φέρων ὀνύχεσσι πέλωρον
Il.12.221 ζωόν· ἄφαρ δʼ ἀφέηκε πάρος φίλα οἰκίʼ ἱκέσθαι,
Il.12.222 οὐδʼ ἐτέλεσσε φέρων δόμεναι τεκέεσσιν ἑοῖσιν.
Il.12.223 ὣς ἡμεῖς, εἴ πέρ τε πύλας καὶ τεῖχος Ἀχαιῶν
Il.12.224 ῥηξόμεθα σθένεϊ μεγάλῳ, εἴξωσι δʼ Ἀχαιοί,
Il.12.225 οὐ κόσμῳ παρὰ ναῦφιν ἐλευσόμεθʼ αὐτὰ κέλευθα·
Il.12.226 πολλοὺς γὰρ Τρώων καταλείψομεν, οὕς κεν Ἀχαιοὶ
Il.12.227 χαλκῷ δῃώσωσιν ἀμυνόμενοι περὶ νηῶν.
Il.12.228 ὧδέ χʼ ὑποκρίναιτο θεοπρόπος, ὃς σάφα θυμῷ
Il.12.229 εἰδείη τεράων καί οἱ πειθοίατο λαοί.
Il.12.230 τὸν δʼ ἄρʼ ὑπόδρα ἰδὼν προσέφη κορυθαίολος Ἕκτωρ·
Il.12.231 Πουλυδάμα, σὺ μὲν οὐκ ἔτʼ ἐμοὶ φίλα ταῦτʼ ἀγορεύεις·
Il.12.232 οἶσθα καὶ ἄλλον μῦθον ἀμείνονα τοῦδε νοῆσαι.
Il.12.233 εἰ δʼ ἐτεὸν δὴ τοῦτον ἀπὸ σπουδῆς ἀγορεύεις,
Il.12.234 ἐξ ἄρα δή τοι ἔπειτα θεοὶ φρένας ὤλεσαν αὐτοί,
Il.12.235 ὃς κέλεαι Ζηνὸς μὲν ἐριγδούποιο λαθέσθαι
Il.12.236 βουλέων, ἅς τέ μοι αὐτὸς ὑπέσχετο καὶ κατένευσε·
Il.12.237 τύνη δʼ οἰωνοῖσι τανυπτερύγεσσι κελεύεις
Il.12.238 πείθεσθαι, τῶν οὔ τι μετατρέπομʼ οὐδʼ ἀλεγίζω
Il.12.239 εἴτʼ ἐπὶ δεξίʼ ἴωσι πρὸς ἠῶ τʼ ἠέλιόν τε,
Il.12.240 εἴτʼ ἐπʼ ἀριστερὰ τοί γε ποτὶ ζόφον ἠερόεντα.
Il.12.241 ἡμεῖς δὲ μεγάλοιο Διὸς πειθώμεθα βουλῇ,
Il.12.242 ὃς πᾶσι θνητοῖσι καὶ ἀθανάτοισιν ἀνάσσει.
Il.12.243 εἷς οἰωνὸς ἄριστος ἀμύνεσθαι περὶ πάτρης.
Il.12.244 τίπτε σὺ δείδοικας πόλεμον καὶ δηϊοτῆτα;
Il.12.245 εἴ περ γάρ τʼ ἄλλοι γε περὶ κτεινώμεθα πάντες
Il.12.246 νηυσὶν ἐπʼ Ἀργείων, σοὶ δʼ οὐ δέος ἔστʼ ἀπολέσθαι·
Il.12.247 οὐ γάρ τοι κραδίη μενεδήϊος οὐδὲ μαχήμων.
Il.12.248 εἰ δὲ σὺ δηϊοτῆτος ἀφέξεαι, ἠέ τινʼ ἄλλον
Il.12.249 παρφάμενος ἐπέεσσιν ἀποτρέψεις πολέμοιο,
Il.12.250 αὐτίκʼ ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.
Il.12.251 ὣς ἄρα φωνήσας ἡγήσατο, τοὶ δʼ ἅμʼ ἕποντο
Il.12.252 ἠχῇ θεσπεσίῃ· ἐπὶ δὲ Ζεὺς τερπικέραυνος
Il.12.253 ὦρσεν ἀπʼ Ἰδαίων ὀρέων ἀνέμοιο θύελλαν,
Il.12.254 ἥ ῥʼ ἰθὺς νηῶν κονίην φέρεν· αὐτὰρ Ἀχαιῶν
Il.12.255 θέλγε νόον, Τρωσὶν δὲ καὶ Ἕκτορι κῦδος ὄπαζε.
Il.12.256 τοῦ περ δὴ τεράεσσι πεποιθότες ἠδὲ βίηφι
Il.12.257 ῥήγνυσθαι μέγα τεῖχος Ἀχαιῶν πειρήτιζον.
Il.12.258 κρόσσας μὲν πύργων ἔρυον, καὶ ἔρειπον ἐπάλξεις,
Il.12.259 στήλας τε προβλῆτας ἐμόχλεον, ἃς ἄρʼ Ἀχαιοὶ
Il.12.260 πρώτας ἐν γαίῃ θέσαν ἔμμεναι ἔχματα πύργων.
Il.12.261 τὰς οἵ γʼ αὐέρυον, ἔλποντο δὲ τεῖχος Ἀχαιῶν
Il.12.262 ῥήξειν· οὐδέ νύ πω Δαναοὶ χάζοντο κελεύθου,
Il.12.263 ἀλλʼ οἵ γε ῥινοῖσι βοῶν φράξαντες ἐπάλξεις
Il.12.264 βάλλον ἀπʼ αὐτάων δηΐους ὑπὸ τεῖχος ἰόντας.
Il.12.265 ἀμφοτέρω δʼ Αἴαντε κελευτιόωντʼ ἐπὶ πύργων
Il.12.266 πάντοσε φοιτήτην μένος ὀτρύνοντες Ἀχαιῶν.
Il.12.267 ἄλλον μειλιχίοις, ἄλλον στερεοῖς ἐπέεσσι
Il.12.268 νείκεον, ὅν τινα πάγχυ μάχης μεθιέντα ἴδοιεν·
Il.12.269 ὦ φίλοι Ἀργείων ὅς τʼ ἔξοχος ὅς τε μεσήεις
Il.12.270 ὅς τε χερειότερος, ἐπεὶ οὔ πω πάντες ὁμοῖοι
Il.12.271 ἀνέρες ἐν πολέμῳ, νῦν ἔπλετο ἔργον ἅπασι·
Il.12.272 καὶ δʼ αὐτοὶ τόδε που γιγνώσκετε. μή τις ὀπίσσω
Il.12.273 τετράφθω ποτὶ νῆας ὁμοκλητῆρος ἀκούσας,
Il.12.274 ἀλλὰ πρόσω ἵεσθε καὶ ἀλλήλοισι κέλεσθε,
Il.12.275 αἴ κε Ζεὺς δώῃσιν Ὀλύμπιος ἀστεροπητὴς
Il.12.276 νεῖκος ἀπωσαμένους δηΐους προτὶ ἄστυ δίεσθαι.
Il.12.277 ὣς τώ γε προβοῶντε μάχην ὄτρυνον Ἀχαιῶν.
Il.12.278 τῶν δʼ, ὥς τε νιφάδες χιόνος πίπτωσι θαμειαὶ
Il.12.279 ἤματι χειμερίῳ, ὅτε τʼ ὤρετο μητίετα Ζεὺς
Il.12.280 νιφέμεν ἀνθρώποισι πιφαυσκόμενος τὰ ἃ κῆλα·
Il.12.281 κοιμήσας δʼ ἀνέμους χέει ἔμπεδον, ὄφρα καλύψῃ
Il.12.282 ὑψηλῶν ὀρέων κορυφὰς καὶ πρώονας ἄκρους
Il.12.283 καὶ πεδία λωτοῦντα καὶ ἀνδρῶν πίονα ἔργα,
Il.12.284 καί τʼ ἐφʼ ἁλὸς πολιῆς κέχυται λιμέσιν τε καὶ ἀκταῖς,
Il.12.285 κῦμα δέ μιν προσπλάζον ἐρύκεται· ἄλλά τε πάντα
Il.12.286 εἴλυται καθύπερθʼ, ὅτʼ ἐπιβρίσῃ Διὸς ὄμβρος·
Il.12.287 ὣς τῶν ἀμφοτέρωσε λίθοι πωτῶντο θαμειαί,
Il.12.288 αἱ μὲν ἄρʼ ἐς Τρῶας, αἱ δʼ ἐκ Τρώων ἐς Ἀχαιούς,
Il.12.289 βαλλομένων· τὸ δὲ τεῖχος ὕπερ πᾶν δοῦπος ὀρώρει.
Il.12.290 οὐδʼ ἄν πω τότε γε Τρῶες καὶ φαίδιμος Ἕκτωρ
Il.12.291 τείχεος ἐρρήξαντο πύλας καὶ μακρὸν ὀχῆα,
Il.12.292 εἰ μὴ ἄρʼ υἱὸν ἑὸν Σαρπηδόνα μητίετα Ζεὺς
Il.12.293 ὦρσεν ἐπʼ Ἀργείοισι λέονθʼ ὣς βουσὶν ἕλιξιν.
Il.12.294 αὐτίκα δʼ ἀσπίδα μὲν πρόσθʼ ἔσχετο πάντοσʼ ἐΐσην
Il.12.295 καλὴν χαλκείην ἐξήλατον, ἣν ἄρα χαλκεὺς
Il.12.296 ἤλασεν, ἔντοσθεν δὲ βοείας ῥάψε θαμειὰς
Il.12.297 χρυσείῃς ῥάβδοισι διηνεκέσιν περὶ κύκλον.
Il.12.298 τὴν ἄρʼ ὅ γε πρόσθε σχόμενος δύο δοῦρε τινάσσων
Il.12.299 βῆ ῥʼ ἴμεν ὥς τε λέων ὀρεσίτροφος, ὅς τʼ ἐπιδευὴς
Il.12.300 δηρὸν ἔῃ κρειῶν, κέλεται δέ ἑ θυμὸς ἀγήνωρ
Il.12.301 μήλων πειρήσοντα καὶ ἐς πυκινὸν δόμον ἐλθεῖν·
Il.12.302 εἴ περ γάρ χʼ εὕρῃσι παρʼ αὐτόφι βώτορας ἄνδρας
Il.12.303 σὺν κυσὶ καὶ δούρεσσι φυλάσσοντας περὶ μῆλα,
Il.12.304 οὔ ῥά τʼ ἀπείρητος μέμονε σταθμοῖο δίεσθαι,
Il.12.305 ἀλλʼ ὅ γʼ ἄρʼ ἢ ἥρπαξε μετάλμενος, ἠὲ καὶ αὐτὸς
Il.12.306 ἔβλητʼ ἐν πρώτοισι θοῆς ἀπὸ χειρὸς ἄκοντι·
Il.12.307 ὥς ῥα τότʼ ἀντίθεον Σαρπηδόνα θυμὸς ἀνῆκε
Il.12.308 τεῖχος ἐπαΐξαι διά τε ῥήξασθαι ἐπάλξεις.
Il.12.309 αὐτίκα δὲ Γλαῦκον προσέφη παῖδʼ Ἱππολόχοιο·
Il.12.310 Γλαῦκε τί ἢ δὴ νῶϊ τετιμήμεσθα μάλιστα
Il.12.311 ἕδρῃ τε κρέασίν τε ἰδὲ πλείοις δεπάεσσιν
Il.12.312 ἐν Λυκίῃ, πάντες δὲ θεοὺς ὣς εἰσορόωσι,
Il.12.313 καὶ τέμενος νεμόμεσθα μέγα Ξάνθοιο παρʼ ὄχθας
Il.12.314 καλὸν φυταλιῆς καὶ ἀρούρης πυροφόροιο;
Il.12.315 τὼ νῦν χρὴ Λυκίοισι μέτα πρώτοισιν ἐόντας
Il.12.316 ἑστάμεν ἠδὲ μάχης καυστείρης ἀντιβολῆσαι,
Il.12.317 ὄφρά τις ὧδʼ εἴπῃ Λυκίων πύκα θωρηκτάων·
Il.12.318 οὐ μὰν ἀκλεέες Λυκίην κάτα κοιρανέουσιν
Il.12.319 ἡμέτεροι βασιλῆες, ἔδουσί τε πίονα μῆλα
Il.12.320 οἶνόν τʼ ἔξαιτον μελιηδέα· ἀλλʼ ἄρα καὶ ἲς
Il.12.321 ἐσθλή, ἐπεὶ Λυκίοισι μέτα πρώτοισι μάχονται.
Il.12.322 ὦ πέπον εἰ μὲν γὰρ πόλεμον περὶ τόνδε φυγόντε
Il.12.323 αἰεὶ δὴ μέλλοιμεν ἀγήρω τʼ ἀθανάτω τε
Il.12.324 ἔσσεσθʼ, οὔτέ κεν αὐτὸς ἐνὶ πρώτοισι μαχοίμην
Il.12.325 οὔτέ κε σὲ στέλλοιμι μάχην ἐς κυδιάνειραν·
Il.12.326 νῦν δʼ ἔμπης γὰρ κῆρες ἐφεστᾶσιν θανάτοιο
Il.12.327 μυρίαι, ἃς οὐκ ἔστι φυγεῖν βροτὸν οὐδʼ ὑπαλύξαι,
Il.12.328 ἴομεν ἠέ τῳ εὖχος ὀρέξομεν ἠέ τις ἡμῖν.
Il.12.329 ὣς ἔφατʼ, οὐδὲ Γλαῦκος ἀπετράπετʼ οὐδʼ ἀπίθησε·
Il.12.330 τὼ δʼ ἰθὺς βήτην Λυκίων μέγα ἔθνος ἄγοντε.
Il.12.331 τοὺς δὲ ἰδὼν ῥίγησʼ υἱὸς Πετεῶο Μενεσθεύς·
Il.12.332 τοῦ γὰρ δὴ πρὸς πύργον ἴσαν κακότητα φέροντες.
Il.12.333 πάπτηνεν δʼ ἀνὰ πύργον Ἀχαιῶν εἴ τινʼ ἴδοιτο
Il.12.334 ἡγεμόνων, ὅς τίς οἱ ἀρὴν ἑτάροισιν ἀμύναι·
Il.12.335 ἐς δʼ ἐνόησʼ Αἴαντε δύω πολέμου ἀκορήτω
Il.12.336 ἑσταότας, Τεῦκρόν τε νέον κλισίηθεν ἰόντα
Il.12.337 ἐγγύθεν· ἀλλʼ οὔ πώς οἱ ἔην βώσαντι γεγωνεῖν·
Il.12.338 τόσσος γὰρ κτύπος ἦεν, ἀϋτὴ δʼ οὐρανὸν ἷκε,
Il.12.339 βαλλομένων σακέων τε καὶ ἱπποκόμων τρυφαλειῶν
Il.12.340 καὶ πυλέων· πᾶσαι γὰρ ἐπώχατο, τοὶ δὲ κατʼ αὐτὰς
Il.12.341 ἱστάμενοι πειρῶντο βίῃ ῥήξαντες ἐσελθεῖν.
Il.12.342 αἶψα δʼ ἐπʼ Αἴαντα προΐει κήρυκα Θοώτην·
Il.12.343 ἔρχεο δῖε Θοῶτα, θέων Αἴαντα κάλεσσον,
Il.12.344 ἀμφοτέρω μὲν μᾶλλον· ὃ γάρ κʼ ὄχʼ ἄριστον ἁπάντων
Il.12.345 εἴη, ἐπεὶ τάχα τῇδε τετεύξεται αἰπὺς ὄλεθρος.
Il.12.346 ὧδε γὰρ ἔβρισαν Λυκίων ἀγοί, οἳ τὸ πάρος περ
Il.12.347 ζαχρηεῖς τελέθουσι κατὰ κρατερὰς ὑσμίνας.
Il.12.348 εἰ δέ σφιν καὶ κεῖθι πόνος καὶ νεῖκος ὄρωρεν,
Il.12.349 ἀλλά περ οἶος ἴτω Τελαμώνιος ἄλκιμος Αἴας,
Il.12.350 καί οἱ Τεῦκρος ἅμα σπέσθω τόξων ἐῢ εἰδώς.
Il.12.351 ὣς ἔφατʼ, οὐδʼ ἄρα οἱ κῆρυξ ἀπίθησεν ἀκούσας,
Il.12.352 βῆ δὲ θέειν παρὰ τεῖχος Ἀχαιῶν χαλκοχιτώνων,
Il.12.353 στῆ δὲ παρʼ Αἰάντεσσι κιών, εἶθαρ δὲ προσηύδα·
Il.12.354 Αἴαντʼ Ἀργείων ἡγήτορε χαλκοχιτώνων
Il.12.355 ἠνώγει Πετεῶο διοτρεφέος φίλος υἱὸς
Il.12.356 κεῖσʼ ἴμεν, ὄφρα πόνοιο μίνυνθά περ ἀντιάσητον
Il.12.357 ἀμφοτέρω μὲν μᾶλλον· ὃ γάρ κʼ ὄχʼ ἄριστον ἁπάντων
Il.12.358 εἴη, ἐπεὶ τάχα κεῖθι τετεύξεται αἰπὺς ὄλεθρος·
Il.12.359 ὧδε γὰρ ἔβρισαν Λυκίων ἀγοί, οἳ τὸ πάρος περ
Il.12.360 ζαχρηεῖς τελέθουσι κατὰ κρατερὰς ὑσμίνας.
Il.12.361 εἰ δὲ καὶ ἐνθάδε περ πόλεμος καὶ νεῖκος ὄρωρεν,
Il.12.362 ἀλλά περ οἶος ἴτω Τελαμώνιος ἄλκιμος Αἴας,
Il.12.363 καί οἱ Τεῦκρος ἅμα σπέσθω τόξων ἐῢ εἰδώς.
Il.12.364 ὣς ἔφατʼ, οὐδʼ ἀπίθησε μέγας Τελαμώνιος Αἴας.
Il.12.365 αὐτίκʼ Ὀϊλιάδην ἔπεα πτερόεντα προσηύδα·
Il.12.366 Αἶαν σφῶϊ μὲν αὖθι, σὺ καὶ κρατερὸς Λυκομήδης,
Il.12.367 ἑσταότες Δαναοὺς ὀτρύνετον ἶφι μάχεσθαι·
Il.12.368 αὐτὰρ ἐγὼ κεῖσʼ εἶμι καὶ ἀντιόω πολέμοιο·
Il.12.369 αἶψα δʼ ἐλεύσομαι αὖτις, ἐπὴν εὖ τοῖς ἐπαμύνω.
Il.12.370 ὣς ἄρα φωνήσας ἀπέβη Τελαμώνιος Αἴας,
Il.12.371 καί οἱ Τεῦκρος ἅμʼ ᾖε κασίγνητος καὶ ὄπατρος·
Il.12.372 τοῖς δʼ ἅμα Πανδίων Τεύκρου φέρε καμπύλα τόξα.
Il.12.373 εὖτε Μενεσθῆος μεγαθύμου πύργον ἵκοντο
Il.12.374 τείχεος ἐντὸς ἰόντες, ἐπειγομένοισι δʼ ἵκοντο,
Il.12.375 οἳ δʼ ἐπʼ ἐπάλξεις βαῖνον ἐρεμνῇ λαίλαπι ἶσοι
Il.12.376 ἴφθιμοι Λυκίων ἡγήτορες ἠδὲ μέδοντες·
Il.12.377 σὺν δʼ ἐβάλοντο μάχεσθαι ἐναντίον, ὦρτο δʼ ἀϋτή.
Il.12.378 Αἴας δὲ πρῶτος Τελαμώνιος ἄνδρα κατέκτα
Il.12.379 Σαρπήδοντος ἑταῖρον Ἐπικλῆα μεγάθυμον
Il.12.380 μαρμάρῳ ὀκριόεντι βαλών, ὅ ῥα τείχεος ἐντὸς
Il.12.381 κεῖτο μέγας παρʼ ἔπαλξιν ὑπέρτατος· οὐδέ κέ μιν ῥέα
Il.12.382 χείρεσσʼ ἀμφοτέρῃς ἔχοι ἀνὴρ οὐδὲ μάλʼ ἡβῶν,
Il.12.383 οἷοι νῦν βροτοί εἰσʼ· ὃ δʼ ἄρʼ ὑψόθεν ἔμβαλʼ ἀείρας,
Il.12.384 θλάσσε δὲ τετράφαλον κυνέην, σὺν δʼ ὀστέʼ ἄραξε
Il.12.385 πάντʼ ἄμυδις κεφαλῆς· ὃ δʼ ἄρʼ ἀρνευτῆρι ἐοικὼς
Il.12.386 κάππεσʼ ἀφʼ ὑψηλοῦ πύργου, λίπε δʼ ὀστέα θυμός.
Il.12.387 Τεῦκρος δὲ Γλαῦκον κρατερὸν παῖδʼ Ἱππολόχοιο
Il.12.388 ἰῷ ἐπεσσύμενον βάλε τείχεος ὑψηλοῖο,
Il.12.389 ᾗ ῥʼ ἴδε γυμνωθέντα βραχίονα, παῦσε δὲ χάρμης.
Il.12.390 ἂψ δʼ ἀπὸ τείχεος ἆλτο λαθών, ἵνα μή τις Ἀχαιῶν
Il.12.391 βλήμενον ἀθρήσειε καὶ εὐχετόῳτʼ ἐπέεσσι.
Il.12.392 Σαρπήδοντι δʼ ἄχος γένετο Γλαύκου ἀπιόντος
Il.12.393 αὐτίκʼ ἐπεί τʼ ἐνόησεν· ὅμως δʼ οὐ λήθετο χάρμης,
Il.12.394 ἀλλʼ ὅ γε Θεστορίδην Ἀλκμάονα δουρὶ τυχήσας
Il.12.395 νύξʼ, ἐκ δʼ ἔσπασεν ἔγχος· ὃ δʼ ἑσπόμενος πέσε δουρὶ
Il.12.396 πρηνής, ἀμφὶ δέ οἱ βράχε τεύχεα ποικίλα χαλκῷ,
Il.12.397 Σαρπηδὼν δʼ ἄρʼ ἔπαλξιν ἑλὼν χερσὶ στιβαρῇσιν
Il.12.398 ἕλχʼ, ἣ δʼ ἕσπετο πᾶσα διαμπερές, αὐτὰρ ὕπερθε
Il.12.399 τεῖχος ἐγυμνώθη, πολέεσσι δὲ θῆκε κέλευθον.
Il.12.400 τὸν δʼ Αἴας καὶ Τεῦκρος ὁμαρτήσανθʼ ὃ μὲν ἰῷ
Il.12.401 βεβλήκει τελαμῶνα περὶ στήθεσσι φαεινὸν
Il.12.402 ἀσπίδος ἀμφιβρότης· ἀλλὰ Ζεὺς κῆρας ἄμυνε
Il.12.403 παιδὸς ἑοῦ, μὴ νηυσὶν ἔπι πρύμνῃσι δαμείη·
Il.12.404 Αἴας δʼ ἀσπίδα νύξεν ἐπάλμενος, οὐδὲ διὰ πρὸ
Il.12.405 ἤλυθεν ἐγχείη, στυφέλιξε δέ μιν μεμαῶτα.
Il.12.406 χώρησεν δʼ ἄρα τυτθὸν ἐπάλξιος· οὐδʼ ὅ γε πάμπαν
Il.12.407 χάζετʼ, ἐπεί οἱ θυμὸς ἐέλπετο κῦδος ἀρέσθαι.
Il.12.408 κέκλετο δʼ ἀντιθέοισιν ἑλιξάμενος Λυκίοισιν·
Il.12.409 ὦ Λύκιοι τί τʼ ἄρʼ ὧδε μεθίετε θούριδος ἀλκῆς;
Il.12.410 ἀργαλέον δέ μοί ἐστι καὶ ἰφθίμῳ περ ἐόντι
Il.12.411 μούνῳ ῥηξαμένῳ θέσθαι παρὰ νηυσὶ κέλευθον·
Il.12.412 ἀλλʼ ἐφομαρτεῖτε· πλεόνων δέ τι ἔργον ἄμεινον.
Il.12.413 ὣς ἔφαθʼ, οἳ δὲ ἄνακτος ὑποδείσαντες ὁμοκλὴν
Il.12.414 μᾶλλον ἐπέβρισαν βουληφόρον ἀμφὶ ἄνακτα.
Il.12.415 Ἀργεῖοι δʼ ἑτέρωθεν ἐκαρτύναντο φάλαγγας
Il.12.416 τείχεος ἔντοσθεν, μέγα δέ σφισι φαίνετο ἔργον·
Il.12.417 οὔτε γὰρ ἴφθιμοι Λύκιοι Δαναῶν ἐδύναντο
Il.12.418 τεῖχος ῥηξάμενοι θέσθαι παρὰ νηυσὶ κέλευθον,
Il.12.419 οὔτέ ποτʼ αἰχμηταὶ Δαναοὶ Λυκίους ἐδύναντο
Il.12.420 τείχεος ἂψ ὤσασθαι, ἐπεὶ τὰ πρῶτα πέλασθεν.
Il.12.421 ἀλλʼ ὥς τʼ ἀμφʼ οὔροισι δύʼ ἀνέρε δηριάασθον
Il.12.422 μέτρʼ ἐν χερσὶν ἔχοντες ἐπιξύνῳ ἐν ἀρούρῃ,
Il.12.423 ὥ τʼ ὀλίγῳ ἐνὶ χώρῳ ἐρίζητον περὶ ἴσης,
Il.12.424 ὣς ἄρα τοὺς διέεργον ἐπάλξιες· οἳ δʼ ὑπὲρ αὐτέων
Il.12.425 δῄουν ἀλλήλων ἀμφὶ στήθεσσι βοείας
Il.12.426 ἀσπίδας εὐκύκλους λαισήϊά τε πτερόεντα.
Il.12.427 πολλοὶ δʼ οὐτάζοντο κατὰ χρόα νηλέϊ χαλκῷ,
Il.12.428 ἠμὲν ὅτεῳ στρεφθέντι μετάφρενα γυμνωθείη
Il.12.429 μαρναμένων, πολλοὶ δὲ διαμπερὲς ἀσπίδος αὐτῆς.
Il.12.430 πάντῃ δὴ πύργοι καὶ ἐπάλξιες αἵματι φωτῶν
Il.12.431 ἐρράδατʼ ἀμφοτέρωθεν ἀπὸ Τρώων καὶ Ἀχαιῶν.
Il.12.432 ἀλλʼ οὐδʼ ὧς ἐδύναντο φόβον ποιῆσαι Ἀχαιῶν,
Il.12.433 ἀλλʼ ἔχον ὥς τε τάλαντα γυνὴ χερνῆτις ἀληθής,
Il.12.434 ἥ τε σταθμὸν ἔχουσα καὶ εἴριον ἀμφὶς ἀνέλκει
Il.12.435 ἰσάζουσʼ, ἵνα παισὶν ἀεικέα μισθὸν ἄρηται·
Il.12.436 ὣς μὲν τῶν ἐπὶ ἶσα μάχη τέτατο πτόλεμός τε,
Il.12.437 πρίν γʼ ὅτε δὴ Ζεὺς κῦδος ὑπέρτερον Ἕκτορι δῶκε
Il.12.438 Πριαμίδῃ, ὃς πρῶτος ἐσήλατο τεῖχος Ἀχαιῶν.
Il.12.439 ἤϋσεν δὲ διαπρύσιον Τρώεσσι γεγωνώς·
Il.12.440 ὄρνυσθʼ ἱππόδαμοι Τρῶες, ῥήγνυσθε δὲ τεῖχος
Il.12.441 Ἀργείων καὶ νηυσὶν ἐνίετε θεσπιδαὲς πῦρ.
Il.12.442 ὣς φάτʼ ἐποτρύνων, οἳ δʼ οὔασι πάντες ἄκουον,
Il.12.443 ἴθυσαν δʼ ἐπὶ τεῖχος ἀολλέες· οἳ μὲν ἔπειτα
Il.12.444 κροσσάων ἐπέβαινον ἀκαχμένα δούρατʼ ἔχοντες,
Il.12.445 Ἕκτωρ δʼ ἁρπάξας λᾶαν φέρεν, ὅς ῥα πυλάων
Il.12.446 ἑστήκει πρόσθε πρυμνὸς παχύς, αὐτὰρ ὕπερθεν
Il.12.447 ὀξὺς ἔην· τὸν δʼ οὔ κε δύʼ ἀνέρε δήμου ἀρίστω
Il.12.448 ῥηϊδίως ἐπʼ ἄμαξαν ἀπʼ οὔδεος ὀχλίσσειαν,
Il.12.449 οἷοι νῦν βροτοί εἰσʼ· ὃ δέ μιν ῥέα πάλλε καὶ οἶος.
Il.12.450 τόν οἱ ἐλαφρὸν ἔθηκε Κρόνου πάϊς ἀγκυλομήτεω.
Il.12.451 ὡς δʼ ὅτε ποιμὴν ῥεῖα φέρει πόκον ἄρσενος οἰὸς
Il.12.452 χειρὶ λαβὼν ἑτέρῃ, ὀλίγον τέ μιν ἄχθος ἐπείγει,
Il.12.453 ὣς Ἕκτωρ ἰθὺς σανίδων φέρε λᾶαν ἀείρας,
Il.12.454 αἵ ῥα πύλας εἴρυντο πύκα στιβαρῶς ἀραρυίας
Il.12.455 δικλίδας ὑψηλάς· δοιοὶ δʼ ἔντοσθεν ὀχῆες
Il.12.456 εἶχον ἐπημοιβοί, μία δὲ κληῒς ἐπαρήρει.
Il.12.457 στῆ δὲ μάλʼ ἐγγὺς ἰών, καὶ ἐρεισάμενος βάλε μέσσας
Il.12.458 εὖ διαβάς, ἵνα μή οἱ ἀφαυρότερον βέλος εἴη,
Il.12.459 ῥῆξε δʼ ἀπʼ ἀμφοτέρους θαιρούς· πέσε δὲ λίθος εἴσω
Il.12.460 βριθοσύνῃ, μέγα δʼ ἀμφὶ πύλαι μύκον, οὐδʼ ἄρʼ ὀχῆες
Il.12.461 ἐσχεθέτην, σανίδες δὲ διέτμαγεν ἄλλυδις ἄλλη
Il.12.462 λᾶος ὑπὸ ῥιπῆς· ὃ δʼ ἄρʼ ἔσθορε φαίδιμος Ἕκτωρ
Il.12.463 νυκτὶ θοῇ ἀτάλαντος ὑπώπια· λάμπε δὲ χαλκῷ
Il.12.464 σμερδαλέῳ, τὸν ἕεστο περὶ χροΐ, δοιὰ δὲ χερσὶ
Il.12.465 δοῦρʼ ἔχεν· οὔ κέν τίς μιν ἐρύκακεν ἀντιβολήσας
Il.12.466 νόσφι θεῶν ὅτʼ ἐσᾶλτο πύλας· πυρὶ δʼ ὄσσε δεδήει.
Il.12.467 κέκλετο δὲ Τρώεσσιν ἑλιξάμενος καθʼ ὅμιλον
Il.12.468 τεῖχος ὑπερβαίνειν· τοὶ δʼ ὀτρύνοντι πίθοντο.
Il.12.469 αὐτίκα δʼ οἳ μὲν τεῖχος ὑπέρβασαν, οἳ δὲ κατʼ αὐτὰς
Il.12.470 ποιητὰς ἐσέχυντο πύλας· Δαναοὶ δὲ φόβηθεν
Il.12.471 νῆας ἀνὰ γλαφυράς, ὅμαδος δʼ ἀλίαστος ἐτύχθη.
Il.13.1 Ζεὺς δʼ ἐπεὶ οὖν Τρῶάς τε καὶ Ἕκτορα νηυσὶ πέλασσε,
Il.13.2 τοὺς μὲν ἔα παρὰ τῇσι πόνον τʼ ἐχέμεν καὶ ὀϊζὺν
Il.13.3 νωλεμέως, αὐτὸς δὲ πάλιν τρέπεν ὄσσε φαεινὼ
Il.13.4 νόσφιν ἐφʼ ἱπποπόλων Θρῃκῶν καθορώμενος αἶαν
Il.13.5 Μυσῶν τʼ ἀγχεμάχων καὶ ἀγαυῶν ἱππημολγῶν
Il.13.6 γλακτοφάγων Ἀβίων τε δικαιοτάτων ἀνθρώπων.
Il.13.7 ἐς Τροίην δʼ οὐ πάμπαν ἔτι τρέπεν ὄσσε φαεινώ·
Il.13.8 οὐ γὰρ ὅ γʼ ἀθανάτων τινα ἔλπετο ὃν κατὰ θυμὸν
Il.13.9 ἐλθόντʼ ἢ Τρώεσσιν ἀρηξέμεν ἢ Δαναοῖσιν.
Il.13.10 οὐδʼ ἀλαοσκοπιὴν εἶχε κρείων ἐνοσίχθων·
Il.13.11 καὶ γὰρ ὃ θαυμάζων ἧστο πτόλεμόν τε μάχην τε
Il.13.12 ὑψοῦ ἐπʼ ἀκροτάτης κορυφῆς Σάμου ὑληέσσης
Il.13.13 Θρηϊκίης· ἔνθεν γὰρ ἐφαίνετο πᾶσα μὲν Ἴδη,
Il.13.14 φαίνετο δὲ Πριάμοιο πόλις καὶ νῆες Ἀχαιῶν.
Il.13.15 ἔνθʼ ἄρʼ ὅ γʼ ἐξ ἁλὸς ἕζετʼ ἰών, ἐλέαιρε δʼ Ἀχαιοὺς
Il.13.16 Τρωσὶν δαμναμένους, Διὶ δὲ κρατερῶς ἐνεμέσσα.
Il.13.17 αὐτίκα δʼ ἐξ ὄρεος κατεβήσετο παιπαλόεντος
Il.13.18 κραιπνὰ ποσὶ προβιβάς· τρέμε δʼ οὔρεα μακρὰ καὶ ὕλη
Il.13.19 ποσσὶν ὑπʼ ἀθανάτοισι Ποσειδάωνος ἰόντος.
Il.13.20 τρὶς μὲν ὀρέξατʼ ἰών, τὸ δὲ τέτρατον ἵκετο τέκμωρ
Il.13.21 Αἰγάς, ἔνθα δέ οἱ κλυτὰ δώματα βένθεσι λίμνης
Il.13.22 χρύσεα μαρμαίροντα τετεύχαται ἄφθιτα αἰεί.
Il.13.23 ἔνθʼ ἐλθὼν ὑπʼ ὄχεσφι τιτύσκετο χαλκόποδʼ ἵππω
Il.13.24 ὠκυπέτα χρυσέῃσιν ἐθείρῃσιν κομόωντε,
Il.13.25 χρυσὸν δʼ αὐτὸς ἔδυνε περὶ χροΐ, γέντο δʼ ἱμάσθλην
Il.13.26 χρυσείην εὔτυκτον, ἑοῦ δʼ ἐπεβήσετο δίφρου,
Il.13.27 βῆ δʼ ἐλάαν ἐπὶ κύματʼ· ἄταλλε δὲ κήτεʼ ὑπʼ αὐτοῦ
Il.13.28 πάντοθεν ἐκ κευθμῶν, οὐδʼ ἠγνοίησεν ἄνακτα·
Il.13.29 γηθοσύνῃ δὲ θάλασσα διίστατο· τοὶ δὲ πέτοντο
Il.13.30 ῥίμφα μάλʼ, οὐδʼ ὑπένερθε διαίνετο χάλκεος ἄξων·
Il.13.31 τὸν δʼ ἐς Ἀχαιῶν νῆας ἐΰσκαρθμοι φέρον ἵπποι.
Il.13.32 ἔστι δέ τι σπέος εὐρὺ βαθείης βένθεσι λίμνης
Il.13.33 μεσσηγὺς Τενέδοιο καὶ Ἴμβρου παιπαλοέσσης·
Il.13.34 ἔνθʼ ἵππους ἔστησε Ποσειδάων ἐνοσίχθων
Il.13.35 λύσας ἐξ ὀχέων, παρὰ δʼ ἀμβρόσιον βάλεν εἶδαρ
Il.13.36 ἔδμεναι· ἀμφὶ δὲ ποσσὶ πέδας ἔβαλε χρυσείας
Il.13.37 ἀρρήκτους ἀλύτους, ὄφρʼ ἔμπεδον αὖθι μένοιεν
Il.13.38 νοστήσαντα ἄνακτα· ὃ δʼ ἐς στρατὸν ᾤχετʼ Ἀχαιῶν.
Il.13.39 Τρῶες δὲ φλογὶ ἶσοι ἀολλέες ἠὲ θυέλλῃ
Il.13.40 Ἕκτορι Πριαμίδῃ ἄμοτον μεμαῶτες ἕποντο
Il.13.41 ἄβρομοι αὐΐαχοι· ἔλποντο δὲ νῆας Ἀχαιῶν
Il.13.42 αἱρήσειν, κτενέειν δὲ παρʼ αὐτόθι πάντας ἀρίστους.
Il.13.43 ἀλλὰ Ποσειδάων γαιήοχος ἐννοσίγαιος
Il.13.44 Ἀργείους ὄτρυνε βαθείης ἐξ ἁλὸς ἐλθὼν
Il.13.45 εἰσάμενος Κάλχαντι δέμας καὶ ἀτειρέα φωνήν·
Il.13.46 Αἴαντε πρώτω προσέφη μεμαῶτε καὶ αὐτώ·
Il.13.47 Αἴαντε σφὼ μέν τε σαώσετε λαὸν Ἀχαιῶν
Il.13.48 ἀλκῆς μνησαμένω, μὴ δὲ κρυεροῖο φόβοιο.
Il.13.49 ἄλλῃ μὲν γὰρ ἔγωγʼ οὐ δείδια χεῖρας ἀάπτους
Il.13.50 Τρώων, οἳ μέγα τεῖχος ὑπερκατέβησαν ὁμίλῳ·
Il.13.51 ἕξουσιν γὰρ πάντας ἐϋκνήμιδες Ἀχαιοί·
Il.13.52 τῇ δὲ δὴ αἰνότατον περιδείδια μή τι πάθωμεν,
Il.13.53 ᾗ ῥʼ ὅ γʼ ὁ λυσσώδης φλογὶ εἴκελος ἡγεμονεύει
Il.13.54 Ἕκτωρ, ὃς Διὸς εὔχετʼ ἐρισθενέος πάϊς εἶναι.
Il.13.55 σφῶϊν δʼ ὧδε θεῶν τις ἐνὶ φρεσὶ ποιήσειεν
Il.13.56 αὐτώ θʼ ἑστάμεναι κρατερῶς καὶ ἀνωγέμεν ἄλλους·
Il.13.57 τώ κε καὶ ἐσσύμενόν περ ἐρωήσαιτʼ ἀπὸ νηῶν
Il.13.58 ὠκυπόρων, εἰ καί μιν Ὀλύμπιος αὐτὸς ἐγείρει.
Il.13.59 ἦ καὶ σκηπανίῳ γαιήοχος ἐννοσίγαιος
Il.13.60 ἀμφοτέρω κεκοπὼς  πλῆσεν μένεος κρατεροῖο,
Il.13.61 γυῖα δʼ ἔθηκεν ἐλαφρὰ πόδας καὶ χεῖρας ὕπερθεν.
Il.13.62 αὐτὸς δʼ ὥς τʼ ἴρηξ ὠκύπτερος ὦρτο πέτεσθαι,
Il.13.63 ὅς ῥά τʼ ἀπʼ αἰγίλιπος πέτρης περιμήκεος ἀρθεὶς
Il.13.64 ὁρμήσῃ πεδίοιο διώκειν ὄρνεον ἄλλο,
Il.13.65 ὣς ἀπὸ τῶν ἤϊξε Ποσειδάων ἐνοσίχθων.
Il.13.66 τοῖιν δʼ ἔγνω πρόσθεν Ὀϊλῆος ταχὺς Αἴας,
Il.13.67 αἶψα δʼ ἄρʼ Αἴαντα προσέφη Τελαμώνιον υἱόν·
Il.13.68 Αἶαν ἐπεί τις νῶϊ θεῶν οἳ Ὄλυμπον ἔχουσι
Il.13.69 μάντεϊ εἰδόμενος κέλεται παρὰ νηυσὶ μάχεσθαι,
Il.13.70 οὐδʼ ὅ γε Κάλχας ἐστὶ θεοπρόπος οἰωνιστής·
Il.13.71 ἴχνια γὰρ μετόπισθε ποδῶν ἠδὲ κνημάων
Il.13.72 ῥεῖʼ ἔγνων ἀπιόντος· ἀρίγνωτοι δὲ θεοί περ·
Il.13.73 καὶ δʼ ἐμοὶ αὐτῷ θυμὸς ἐνὶ στήθεσσι φίλοισι
Il.13.74 μᾶλλον ἐφορμᾶται πολεμίζειν ἠδὲ μάχεσθαι,
Il.13.75 μαιμώωσι δʼ ἔνερθε πόδες καὶ χεῖρες ὕπερθε.
Il.13.76 τὸν δʼ ἀπαμειβόμενος προσέφη Τελαμώνιος Αἴας·
Il.13.77 οὕτω νῦν καὶ ἐμοὶ περὶ δούρατι χεῖρες ἄαπτοι
Il.13.78 μαιμῶσιν, καί μοι μένος ὤρορε, νέρθε δὲ ποσσὶν
Il.13.79 ἔσσυμαι ἀμφοτέροισι· μενοινώω δὲ καὶ οἶος
Il.13.80 Ἕκτορι Πριαμίδῃ ἄμοτον μεμαῶτι μάχεσθαι.
Il.13.81 ὣς οἳ μὲν τοιαῦτα πρὸς ἀλλήλους ἀγόρευον
Il.13.82 χάρμῃ γηθόσυνοι, τήν σφιν θεὸς ἔμβαλε θυμῷ·
Il.13.83 τόφρα δὲ τοὺς ὄπιθεν γαιήοχος ὦρσεν Ἀχαιούς,
Il.13.84 οἳ παρὰ νηυσὶ θοῇσιν ἀνέψυχον φίλον ἦτορ.
Il.13.85 τῶν ῥʼ ἅμα τʼ ἀργαλέῳ καμάτῳ φίλα γυῖα λέλυντο,
Il.13.86 καί σφιν ἄχος κατὰ θυμὸν ἐγίγνετο δερκομένοισι
Il.13.87 Τρῶας, τοὶ μέγα τεῖχος ὑπερκατέβησαν ὁμίλῳ.
Il.13.88 τοὺς οἵ γʼ εἰσορόωντες ὑπʼ ὀφρύσι δάκρυα λεῖβον·
Il.13.89 οὐ γὰρ ἔφαν φεύξεσθαι ὑπʼ ἐκ κακοῦ· ἀλλʼ ἐνοσίχθων
Il.13.90 ῥεῖα μετεισάμενος κρατερὰς ὄτρυνε φάλαγγας.
Il.13.91 Τεῦκρον ἔπι πρῶτον καὶ Λήϊτον ἦλθε κελεύων
Il.13.92 Πηνέλεών θʼ ἥρωα Θόαντά τε Δηΐπυρόν τε
Il.13.93 Μηριόνην τε καὶ Ἀντίλοχον μήστωρας ἀϋτῆς·
Il.13.94 τοὺς ὅ γʼ ἐποτρύνων ἔπεα πτερόεντα προσηύδα·
Il.13.95 αἰδὼς Ἀργεῖοι, κοῦροι νέοι· ὔμμιν ἔγωγε
Il.13.96 μαρναμένοισι πέποιθα σαωσέμεναι νέας ἁμάς·
Il.13.97 εἰ δʼ ὑμεῖς πολέμοιο μεθήσετε λευγαλέοιο,
Il.13.98 νῦν δὴ εἴδεται ἦμαρ ὑπὸ Τρώεσσι δαμῆναι.
Il.13.99 ὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι
Il.13.100 δεινόν, ὃ οὔ ποτʼ ἔγωγε τελευτήσεσθαι ἔφασκον,
Il.13.101 Τρῶας ἐφʼ ἡμετέρας ἰέναι νέας, οἳ τὸ πάρος περ
Il.13.102 φυζακινῇς ἐλάφοισιν ἐοίκεσαν, αἵ τε καθʼ ὕλην
Il.13.103 θώων παρδαλίων τε λύκων τʼ ἤϊα πέλονται
Il.13.104 αὔτως ἠλάσκουσαι ἀνάλκιδες, οὐδʼ ἔπι χάρμη·
Il.13.105 ὣς Τρῶες τὸ πρίν γε μένος καὶ χεῖρας Ἀχαιῶν
Il.13.106 μίμνειν οὐκ ἐθέλεσκον ἐναντίον, οὐδʼ ἠβαιόν·
Il.13.107 νῦν δὲ ἑκὰς πόλιος κοίλῃς ἐπὶ νηυσὶ μάχονται
Il.13.108 ἡγεμόνος κακότητι μεθημοσύνῃσί τε λαῶν,
Il.13.109 οἳ κείνῳ ἐρίσαντες ἀμυνέμεν οὐκ ἐθέλουσι
Il.13.110 νηῶν ὠκυπόρων, ἀλλὰ κτείνονται ἀνʼ αὐτάς.
Il.13.111 ἀλλʼ εἰ δὴ καὶ πάμπαν ἐτήτυμον αἴτιός ἐστιν
Il.13.112 ἥρως Ἀτρεΐδης εὐρὺ κρείων Ἀγαμέμνων
Il.13.113 οὕνεκʼ ἀπητίμησε ποδώκεα Πηλεΐωνα,
Il.13.114 ἡμέας γʼ οὔ πως ἔστι μεθιέμεναι πολέμοιο.
Il.13.115 ἀλλʼ ἀκεώμεθα θᾶσσον· ἀκεσταί τοι φρένες ἐσθλῶν.
Il.13.116 ὑμεῖς δʼ οὐκ ἔτι καλὰ μεθίετε θούριδος ἀλκῆς
Il.13.117 πάντες ἄριστοι ἐόντες ἀνὰ στρατόν. οὐδʼ ἂν ἔγωγε
Il.13.118 ἀνδρὶ μαχεσσαίμην ὅς τις πολέμοιο μεθείη
Il.13.119 λυγρὸς ἐών· ὑμῖν δὲ νεμεσσῶμαι περὶ κῆρι.
Il.13.120 ὦ πέπονες τάχα δή τι κακὸν ποιήσετε μεῖζον
Il.13.121 τῇδε μεθημοσύνῃ· ἀλλʼ ἐν φρεσὶ θέσθε ἕκαστος
Il.13.122 αἰδῶ καὶ νέμεσιν· δὴ γὰρ μέγα νεῖκος ὄρωρεν.
Il.13.123 Ἕκτωρ δὴ παρὰ νηυσὶ βοὴν ἀγαθὸς πολεμίζει
Il.13.124 καρτερός, ἔρρηξεν δὲ πύλας καὶ μακρὸν ὀχῆα.
Il.13.125 ὥς ῥα κελευτιόων γαιήοχος ὦρσεν Ἀχαιούς.
Il.13.126 ἀμφὶ δʼ ἄρʼ Αἴαντας δοιοὺς ἵσταντο φάλαγγες
Il.13.127 καρτεραί, ἃς οὔτʼ ἄν κεν Ἄρης ὀνόσαιτο μετελθὼν
Il.13.128 οὔτε κʼ Ἀθηναίη λαοσσόος· οἳ γὰρ ἄριστοι
Il.13.129 κρινθέντες Τρῶάς τε καὶ Ἕκτορα δῖον ἔμιμνον,
Il.13.130 φράξαντες δόρυ δουρί, σάκος σάκεϊ προθελύμνῳ·
Il.13.131 ἀσπὶς ἄρʼ ἀσπίδʼ ἔρειδε, κόρυς κόρυν, ἀνέρα δʼ ἀνήρ·
Il.13.132 ψαῦον δʼ ἱππόκομοι κόρυθες λαμπροῖσι φάλοισι
Il.13.133 νευόντων, ὡς πυκνοὶ ἐφέστασαν ἀλλήλοισιν·
Il.13.134 ἔγχεα δʼ ἐπτύσσοντο θρασειάων ἀπὸ χειρῶν
Il.13.135 σειόμενʼ· οἳ δʼ ἰθὺς φρόνεον, μέμασαν δὲ μάχεσθαι.
Il.13.136 Τρῶες δὲ προὔτυψαν ἀολλέες, ἦρχε δʼ ἄρʼ Ἕκτωρ
Il.13.137 ἀντικρὺ μεμαώς, ὀλοοίτροχος ὣς ἀπὸ πέτρης,
Il.13.138 ὅν τε κατὰ στεφάνης ποταμὸς χειμάρροος ὤσῃ
Il.13.139 ῥήξας ἀσπέτῳ ὄμβρῳ ἀναιδέος ἔχματα πέτρης·
Il.13.140 ὕψι δʼ ἀναθρῴσκων πέτεται, κτυπέει δέ θʼ ὑπʼ αὐτοῦ
Il.13.141 ὕλη· ὃ δʼ ἀσφαλέως θέει ἔμπεδον, εἷος ἵκηται
Il.13.142 ἰσόπεδον, τότε δʼ οὔ τι κυλίνδεται ἐσσύμενός περ·
Il.13.143 ὣς Ἕκτωρ εἷος μὲν ἀπείλει μέχρι θαλάσσης
Il.13.144 ῥέα διελεύσεσθαι κλισίας καὶ νῆας Ἀχαιῶν
Il.13.145 κτείνων· ἀλλʼ ὅτε δὴ πυκινῇς ἐνέκυρσε φάλαγξι
Il.13.146 στῆ ῥα μάλʼ ἐγχριμφθείς· οἳ δʼ ἀντίοι υἷες Ἀχαιῶν
Il.13.147 νύσσοντες ξίφεσίν τε καὶ ἔγχεσιν ἀμφιγύοισιν
Il.13.148 ὦσαν ἀπὸ σφείων· ὃ δὲ χασσάμενος πελεμίχθη.
Il.13.149 ἤϋσεν δὲ διαπρύσιον Τρώεσσι γεγωνώς·
Il.13.150 Τρῶες καὶ Λύκιοι καὶ Δάρδανοι ἀγχιμαχηταὶ
Il.13.151 παρμένετʼ· οὔ τοι δηρὸν ἐμὲ σχήσουσιν Ἀχαιοὶ
Il.13.152 καὶ μάλα πυργηδὸν σφέας αὐτοὺς ἀρτύναντες,
Il.13.153 ἀλλʼ ὀΐω χάσσονται ὑπʼ ἔγχεος, εἰ ἐτεόν με
Il.13.154 ὦρσε θεῶν ὤριστος, ἐρίγδουπος πόσις Ἥρης.
Il.13.155 ὣς εἰπὼν ὄτρυνε μένος καὶ θυμὸν ἑκάστου.
Il.13.156 Δηΐφοβος δʼ ἐν τοῖσι μέγα φρονέων ἐβεβήκει
Il.13.157 Πριαμίδης, πρόσθεν δʼ ἔχεν ἀσπίδα πάντοσʼ ἐΐσην
Il.13.158 κοῦφα ποσὶ προβιβὰς καὶ ὑπασπίδια προποδίζων.
Il.13.159 Μηριόνης δʼ αὐτοῖο τιτύσκετο δουρὶ φαεινῷ
Il.13.160 καὶ βάλεν, οὐδʼ ἀφάμαρτε, κατʼ ἀσπίδα πάντοσʼ ἐΐσην
Il.13.161 ταυρείην· τῆς δʼ οὔ τι διήλασεν, ἀλλὰ πολὺ πρὶν
Il.13.162 ἐν καυλῷ ἐάγη δολιχὸν δόρυ· Δηΐφοβος δὲ
Il.13.163 ἀσπίδα ταυρείην σχέθʼ ἀπὸ ἕο, δεῖσε δὲ θυμῷ
Il.13.164 ἔγχος Μηριόναο δαΐφρονος· αὐτὰρ ὅ γʼ ἥρως
Il.13.165 ἂψ ἑτάρων εἰς ἔθνος ἐχάζετο, χώσατο δʼ αἰνῶς
Il.13.166 ἀμφότερον, νίκης τε καὶ ἔγχεος ὃ ξυνέαξε.
Il.13.167 βῆ δʼ ἰέναι παρά τε κλισίας καὶ νῆας Ἀχαιῶν
Il.13.168 οἰσόμενος δόρυ μακρόν, ὅ οἱ κλισίηφι λέλειπτο.
Il.13.169 οἳ δʼ ἄλλοι μάρναντο, βοὴ δʼ ἄσβεστος ὀρώρει.
Il.13.170 Τεῦκρος δὲ πρῶτος Τελαμώνιος ἄνδρα κατέκτα
Il.13.171 Ἴμβριον αἰχμητὴν πολυΐππου Μέντορος υἱόν·
Il.13.172 ναῖε δὲ Πήδαιον πρὶν ἐλθεῖν υἷας Ἀχαιῶν,
Il.13.173 κούρην δὲ Πριάμοιο νόθην ἔχε, Μηδεσικάστην·
Il.13.174 αὐτὰρ ἐπεὶ Δαναῶν νέες ἤλυθον ἀμφιέλισσαι,
Il.13.175 ἂψ ἐς Ἴλιον ἦλθε, μετέπρεπε δὲ Τρώεσσι,
Il.13.176 ναῖε δὲ πὰρ Πριάμῳ· ὃ δέ μιν τίεν ἶσα τέκεσσι.
Il.13.177 τόν ῥʼ υἱὸς Τελαμῶνος ὑπʼ οὔατος ἔγχεϊ μακρῷ
Il.13.178 νύξʼ, ἐκ δʼ ἔσπασεν ἔγχος· ὃ δʼ αὖτʼ ἔπεσεν μελίη ὣς
Il.13.179 ἥ τʼ ὄρεος κορυφῇ ἕκαθεν περιφαινομένοιο
Il.13.180 χαλκῷ ταμνομένη τέρενα χθονὶ φύλλα πελάσσῃ·
Il.13.181 ὣς πέσεν, ἀμφὶ δέ οἱ βράχε τεύχεα ποικίλα χαλκῷ.
Il.13.182 Τεῦκρος δʼ ὁρμήθη μεμαὼς ἀπὸ τεύχεα δῦσαι·
Il.13.183 Ἕκτωρ δʼ ὁρμηθέντος ἀκόντισε δουρὶ φαεινῷ.
Il.13.184 ἀλλʼ ὃ μὲν ἄντα ἰδὼν ἠλεύατο χάλκεον ἔγχος
Il.13.185 τυτθόν· ὃ δʼ Ἀμφίμαχον Κτεάτου υἷʼ Ἀκτορίωνος
Il.13.186 νισόμενον πόλεμον δὲ κατὰ στῆθος βάλε δουρί·
Il.13.187 δούπησεν δὲ πεσών, ἀράβησε δὲ τεύχεʼ ἐπʼ αὐτῷ.
Il.13.188 Ἕκτωρ δʼ ὁρμήθη κόρυθα κροτάφοις ἀραρυῖαν
Il.13.189 κρατὸς ἀφαρπάξαι μεγαλήτορος Ἀμφιμάχοιο·
Il.13.190 Αἴας δʼ ὁρμηθέντος ὀρέξατο δουρὶ φαεινῷ
Il.13.191 Ἕκτορος· ἀλλʼ οὔ πῃ χροὸς εἴσατο, πᾶς δʼ ἄρα χαλκῷ
Il.13.192 σμερδαλέῳ κεκάλυφθʼ· ὃ δʼ ἄρʼ ἀσπίδος ὀμφαλὸν οὖτα,
Il.13.193 ὦσε δέ μιν σθένεϊ μεγάλῳ· ὃ δὲ χάσσατʼ ὀπίσσω
Il.13.194 νεκρῶν ἀμφοτέρων, τοὺς δʼ ἐξείρυσσαν Ἀχαιοί.
Il.13.195 Ἀμφίμαχον μὲν ἄρα Στιχίος δῖός τε Μενεσθεὺς
Il.13.196 ἀρχοὶ Ἀθηναίων κόμισαν μετὰ λαὸν Ἀχαιῶν·
Il.13.197 Ἴμβριον αὖτʼ Αἴαντε μεμαότε θούριδος ἀλκῆς
Il.13.198 ὥς τε δύʼ αἶγα λέοντε κυνῶν ὕπο καρχαροδόντων
Il.13.199 ἁρπάξαντε φέρητον ἀνὰ ῥωπήϊα πυκνὰ
Il.13.200 ὑψοῦ ὑπὲρ γαίης μετὰ γαμφηλῇσιν ἔχοντε,
Il.13.201 ὥς ῥα τὸν ὑψοῦ ἔχοντε δύω Αἴαντε κορυστὰ
Il.13.202 τεύχεα συλήτην· κεφαλὴν δʼ ἁπαλῆς ἀπὸ δειρῆς
Il.13.203 κόψεν Ὀϊλιάδης κεχολωμένος Ἀμφιμάχοιο,
Il.13.204 ἧκε δέ μιν σφαιρηδὸν ἑλιξάμενος διʼ ὁμίλου·
Il.13.205 Ἕκτορι δὲ προπάροιθε ποδῶν πέσεν ἐν κονίῃσι.
Il.13.206 καὶ τότε δὴ περὶ κῆρι Ποσειδάων ἐχολώθη
Il.13.207 υἱωνοῖο πεσόντος ἐν αἰνῇ δηϊοτῆτι,
Il.13.208 βῆ δʼ ἰέναι παρά τε κλισίας καὶ νῆας Ἀχαιῶν
Il.13.209 ὀτρυνέων Δαναούς, Τρώεσσι δὲ κήδεα τεῦχεν.
Il.13.210 Ἰδομενεὺς δʼ ἄρα οἱ δουρικλυτὸς ἀντεβόλησεν
Il.13.211 ἐρχόμενος παρʼ ἑταίρου, ὅ οἱ νέον ἐκ πολέμοιο
Il.13.212 ἦλθε κατʼ ἰγνύην βεβλημένος ὀξέϊ χαλκῷ.
Il.13.213 τὸν μὲν ἑταῖροι ἔνεικαν, ὃ δʼ ἰητροῖς ἐπιτείλας
Il.13.214 ἤϊεν ἐς κλισίην· ἔτι γὰρ πολέμοιο μενοίνα
Il.13.215 ἀντιάαν· τὸν δὲ προσέφη κρείων ἐνοσίχθων
Il.13.216 εἰσάμενος φθογγὴν Ἀνδραίμονος υἷϊ Θόαντι
Il.13.217 ὃς πάσῃ Πλευρῶνι καὶ αἰπεινῇ Καλυδῶνι
Il.13.218 Αἰτωλοῖσιν ἄνασσε, θεὸς δʼ ὣς τίετο δήμῳ·
Il.13.219 Ἰδομενεῦ Κρητῶν βουληφόρε ποῦ τοι ἀπειλαὶ
Il.13.220 οἴχονται, τὰς Τρωσὶν ἀπείλεον υἷες Ἀχαιῶν;
Il.13.221 τὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·
Il.13.222 ὦ Θόαν οὔ τις ἀνὴρ νῦν γʼ αἴτιος, ὅσσον ἔγωγε
Il.13.223 γιγνώσκω· πάντες γὰρ ἐπιστάμεθα πτολεμίζειν.
Il.13.224 οὔτέ τινα δέος ἴσχει ἀκήριον οὔτέ τις ὄκνῳ
Il.13.225 εἴκων ἀνδύεται πόλεμον κακόν· ἀλλά που οὕτω
Il.13.226 μέλλει δὴ φίλον εἶναι ὑπερμενέϊ Κρονίωνι
Il.13.227 νωνύμνους ἀπολέσθαι ἀπʼ Ἄργεος ἐνθάδʼ Ἀχαιούς.
Il.13.228 ἀλλὰ Θόαν, καὶ γὰρ τὸ πάρος μενεδήϊος ἦσθα,
Il.13.229 ὀτρύνεις δὲ καὶ ἄλλον ὅθι μεθιέντα ἴδηαι·
Il.13.230 τὼ νῦν μήτʼ ἀπόληγε κέλευέ τε φωτὶ ἑκάστῳ.
Il.13.231 τὸν δʼ ἠμείβετʼ ἔπειτα Ποσειδάων ἐνοσίχθων·
Il.13.232 Ἰδομενεῦ μὴ κεῖνος ἀνὴρ ἔτι νοστήσειεν
Il.13.233 ἐκ Τροίης, ἀλλʼ αὖθι κυνῶν μέλπηθρα γένοιτο,
Il.13.234 ὅς τις ἐπʼ ἤματι τῷδε ἑκὼν μεθίῃσι μάχεσθαι.
Il.13.235 ἀλλʼ ἄγε τεύχεα δεῦρο λαβὼν ἴθι· ταῦτα δʼ ἅμα χρὴ
Il.13.236 σπεύδειν, αἴ κʼ ὄφελός τι γενώμεθα καὶ δύʼ ἐόντε.
Il.13.237 συμφερτὴ δʼ ἀρετὴ πέλει ἀνδρῶν καὶ μάλα λυγρῶν,
Il.13.238 νῶϊ δὲ καί κʼ ἀγαθοῖσιν ἐπισταίμεσθα μάχεσθαι.
Il.13.239 ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν·
Il.13.240 Ἰδομενεὺς δʼ ὅτε δὴ κλισίην εὔτυκτον ἵκανε
Il.13.241 δύσετο τεύχεα καλὰ περὶ χροΐ, γέντο δὲ δοῦρε,
Il.13.242 βῆ δʼ ἴμεν ἀστεροπῇ ἐναλίγκιος, ἥν τε Κρονίων
Il.13.243 χειρὶ λαβὼν ἐτίναξεν ἀπʼ αἰγλήεντος Ὀλύμπου
Il.13.244 δεικνὺς σῆμα βροτοῖσιν· ἀρίζηλοι δέ οἱ αὐγαί·
Il.13.245 ὣς τοῦ χαλκὸς ἔλαμπε περὶ στήθεσσι θέοντος.
Il.13.246 Μηριόνης δʼ ἄρα οἱ θεράπων ἐῢς ἀντεβόλησεν
Il.13.247 ἐγγὺς ἔτι κλισίης· μετὰ γὰρ δόρυ χάλκεον ᾔει
Il.13.248 οἰσόμενος· τὸν δὲ προσέφη σθένος Ἰδομενῆος·
Il.13.249 Μηριόνη Μόλου υἱὲ πόδας ταχὺ φίλταθʼ ἑταίρων
Il.13.250 τίπτʼ ἦλθες πόλεμόν τε λιπὼν καὶ δηϊοτῆτα;
Il.13.251 ἠέ τι βέβληαι, βέλεος δέ σε τείρει ἀκωκή,
Il.13.252 ἦέ τευ ἀγγελίης μετʼ ἔμʼ ἤλυθες; οὐδέ τοι αὐτὸς
Il.13.253 ἧσθαι ἐνὶ κλισίῃσι λιλαίομαι, ἀλλὰ μάχεσθαι.
Il.13.254 τὸν δʼ αὖ Μηριόνης πεπνυμένος ἀντίον ηὔδα·
Il.13.255 Ἰδομενεῦ, Κρητῶν βουληφόρε χαλκοχιτώνων,
Il.13.256 ἔρχομαι εἴ τί τοι ἔγχος ἐνὶ κλισίῃσι λέλειπται
Il.13.257 οἰσόμενος· τό νυ γὰρ κατεάξαμεν ὃ πρὶν ἔχεσκον
Il.13.258 ἀσπίδα Δηϊφόβοιο βαλὼν ὑπερηνορέοντος.
Il.13.259 τὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·
Il.13.260 δούρατα δʼ αἴ κʼ ἐθέλῃσθα καὶ ἓν καὶ εἴκοσι δήεις
Il.13.261 ἑσταότʼ ἐν κλισίῃ πρὸς ἐνώπια παμφανόωντα
Il.13.262 Τρώϊα, τὰ κταμένων ἀποαίνυμαι· οὐ γὰρ ὀΐω
Il.13.263 ἀνδρῶν δυσμενέων ἑκὰς ἱστάμενος πολεμίζειν.
Il.13.264 τώ μοι δούρατά τʼ ἔστι καὶ ἀσπίδες ὀμφαλόεσσαι
Il.13.265 καὶ κόρυθες καὶ θώρηκες λαμπρὸν γανόωντες.
Il.13.266 τὸν δʼ αὖ Μηριόνης πεπνυμένος ἀντίον ηὔδα·
Il.13.267 καί τοι ἐμοὶ παρά τε κλισίῃ καὶ νηῒ μελαίνῃ
Il.13.268 πόλλʼ ἔναρα Τρώων· ἀλλʼ οὐ σχεδόν ἐστιν ἑλέσθαι.
Il.13.269 οὐδὲ γὰρ οὐδʼ ἐμέ φημι λελασμένον ἔμμεναι ἀλκῆς,
Il.13.270 ἀλλὰ μετὰ πρώτοισι μάχην ἀνὰ κυδιάνειραν
Il.13.271 ἵσταμαι, ὁππότε νεῖκος ὀρώρηται πολέμοιο.
Il.13.272 ἄλλόν πού τινα μᾶλλον Ἀχαιῶν χαλκοχιτώνων
Il.13.273 λήθω μαρνάμενος, σὲ δὲ ἴδμεναι αὐτὸν ὀΐω.
Il.13.274 τὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·
Il.13.275 οἶδʼ ἀρετὴν οἷός ἐσσι· τί σε χρὴ ταῦτα λέγεσθαι;
Il.13.276 εἰ γὰρ νῦν παρὰ νηυσὶ λεγοίμεθα πάντες ἄριστοι
Il.13.277 ἐς λόχον, ἔνθα μάλιστʼ ἀρετὴ διαείδεται ἀνδρῶν,
Il.13.278 ἔνθʼ ὅ τε δειλὸς ἀνὴρ ὅς τʼ ἄλκιμος ἐξεφαάνθη·
Il.13.279 τοῦ μὲν γάρ τε κακοῦ τρέπεται χρὼς ἄλλυδις ἄλλῃ,
Il.13.280 οὐδέ οἱ ἀτρέμας ἧσθαι ἐρητύετʼ ἐν φρεσὶ θυμός,
Il.13.281 ἀλλὰ μετοκλάζει καὶ ἐπʼ ἀμφοτέρους πόδας ἵζει,
Il.13.282 ἐν δέ τέ οἱ κραδίη μεγάλα στέρνοισι πατάσσει
Il.13.283 κῆρας ὀϊομένῳ, πάταγος δέ τε γίγνετʼ ὀδόντων·
Il.13.284 τοῦ δʼ ἀγαθοῦ οὔτʼ ἂρ τρέπεται χρὼς οὔτέ τι λίην
Il.13.285 ταρβεῖ, ἐπειδὰν πρῶτον ἐσίζηται λόχον ἀνδρῶν,
Il.13.286 ἀρᾶται δὲ τάχιστα μιγήμεναι ἐν δαῒ λυγρῇ·
Il.13.287 οὐδέ κεν ἔνθα τεόν γε μένος καὶ χεῖρας ὄνοιτο.
Il.13.288 εἴ περ γάρ κε βλεῖο πονεύμενος ἠὲ τυπείης
Il.13.289 οὐκ ἂν ἐν αὐχένʼ ὄπισθε πέσοι βέλος οὐδʼ ἐνὶ νώτῳ,
Il.13.290 ἀλλά κεν ἢ στέρνων ἢ νηδύος ἀντιάσειε
Il.13.291 πρόσσω ἱεμένοιο μετὰ προμάχων ὀαριστύν.
Il.13.292 ἀλλʼ ἄγε μηκέτι ταῦτα λεγώμεθα νηπύτιοι ὣς
Il.13.293 ἑσταότες, μή πού τις ὑπερφιάλως νεμεσήσῃ·
Il.13.294 ἀλλὰ σύ γε κλισίην δὲ κιὼν ἕλευ ὄβριμον ἔγχος.
Il.13.295 ὣς φάτο, Μηριόνης δὲ θοῷ ἀτάλαντος Ἄρηϊ
Il.13.296 καρπαλίμως κλισίηθεν ἀνείλετο χάλκεον ἔγχος,
Il.13.297 βῆ δὲ μετʼ Ἰδομενῆα μέγα πτολέμοιο μεμηλώς.
Il.13.298 οἷος δὲ βροτολοιγὸς Ἄρης πόλεμον δὲ μέτεισι,
Il.13.299 τῷ δὲ Φόβος φίλος υἱὸς ἅμα κρατερὸς καὶ ἀταρβὴς
Il.13.300 ἕσπετο, ὅς τʼ ἐφόβησε ταλάφρονά περ πολεμιστήν·
Il.13.301 τὼ μὲν ἄρʼ ἐκ Θρῄκης Ἐφύρους μέτα θωρήσσεσθον,
Il.13.302 ἠὲ μετὰ Φλεγύας μεγαλήτορας· οὐδʼ ἄρα τώ γε
Il.13.303 ἔκλυον ἀμφοτέρων, ἑτέροισι δὲ κῦδος ἔδωκαν·
Il.13.304 τοῖοι Μηριόνης τε καὶ Ἰδομενεὺς ἀγοὶ ἀνδρῶν
Il.13.305 ἤϊσαν ἐς πόλεμον κεκορυθμένοι αἴθοπι χαλκῷ.
Il.13.306 τὸν καὶ Μηριόνης πρότερος πρὸς μῦθον ἔειπε·
Il.13.307 Δευκαλίδη πῇ τὰρ μέμονας καταδῦναι ὅμιλον;
Il.13.308 ἢ ἐπὶ δεξιόφιν παντὸς στρατοῦ, ἦ ἀνὰ μέσσους,
Il.13.309 ἦ ἐπʼ ἀριστερόφιν; ἐπεὶ οὔ ποθι ἔλπομαι οὕτω
Il.13.310 δεύεσθαι πολέμοιο κάρη κομόωντας Ἀχαιούς.
Il.13.311 τὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·
Il.13.312 νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι
Il.13.313 Αἴαντές τε δύω Τεῦκρός θʼ, ὃς ἄριστος Ἀχαιῶν
Il.13.314 τοξοσύνῃ, ἀγαθὸς δὲ καὶ ἐν σταδίῃ ὑσμίνῃ·
Il.13.315 οἵ μιν ἅδην ἐλόωσι καὶ ἐσσύμενον πολέμοιο
Il.13.316 Ἕκτορα Πριαμίδην, καὶ εἰ μάλα καρτερός ἐστιν.
Il.13.317 αἰπύ οἱ ἐσσεῖται μάλα περ μεμαῶτι μάχεσθαι
Il.13.318 κείνων νικήσαντι μένος καὶ χεῖρας ἀάπτους
Il.13.319 νῆας ἐνιπρῆσαι, ὅτε μὴ αὐτός γε Κρονίων
Il.13.320 ἐμβάλοι αἰθόμενον δαλὸν νήεσσι θοῇσιν.
Il.13.321 ἀνδρὶ δέ κʼ οὐκ εἴξειε μέγας Τελαμώνιος Αἴας,
Il.13.322 ὃς θνητός τʼ εἴη καὶ ἔδοι Δημήτερος ἀκτὴν
Il.13.323 χαλκῷ τε ῥηκτὸς μεγάλοισί τε χερμαδίοισιν.
Il.13.324 οὐδʼ ἂν Ἀχιλλῆϊ ῥηξήνορι χωρήσειεν
Il.13.325 ἔν γʼ αὐτοσταδίῃ· ποσὶ δʼ οὔ πως ἔστιν ἐρίζειν.
Il.13.326 νῶϊν δʼ ὧδʼ ἐπʼ ἀριστέρʼ ἔχε στρατοῦ, ὄφρα τάχιστα
Il.13.327 εἴδομεν ἠέ τῳ εὖχος ὀρέξομεν, ἦέ τις ἡμῖν.
Il.13.328 ὣς φάτο, Μηριόνης δὲ θοῷ ἀτάλαντος Ἄρηϊ
Il.13.329 ἦρχʼ ἴμεν, ὄφρʼ ἀφίκοντο κατὰ στρατὸν ᾗ μιν ἀνώγει,
Il.13.330 οἳ δʼ ὡς Ἰδομενῆα ἴδον φλογὶ εἴκελον ἀλκὴν
Il.13.331 αὐτὸν καὶ θεράποντα σὺν ἔντεσι δαιδαλέοισι,
Il.13.332 κεκλόμενοι καθʼ ὅμιλον ἐπʼ αὐτῷ πάντες ἔβησαν·
Il.13.333 τῶν δʼ ὁμὸν ἵστατο νεῖκος ἐπὶ πρυμνῇσι νέεσσιν.
Il.13.334 ὡς δʼ ὅθʼ ὑπὸ λιγέων ἀνέμων σπέρχωσιν ἄελλαι
Il.13.335 ἤματι τῷ ὅτε τε πλείστη κόνις ἀμφὶ κελεύθους,
Il.13.336 οἵ τʼ ἄμυδις κονίης μεγάλην ἱστᾶσιν ὀμίχλην,
Il.13.337 ὣς ἄρα τῶν ὁμόσʼ ἦλθε μάχη, μέμασαν δʼ ἐνὶ θυμῷ
Il.13.338 ἀλλήλους καθʼ ὅμιλον ἐναιρέμεν ὀξέϊ χαλκῷ.
Il.13.339 ἔφριξεν δὲ μάχη φθισίμβροτος ἐγχείῃσι
Il.13.340 μακρῇς, ἃς εἶχον ταμεσίχροας· ὄσσε δʼ ἄμερδεν
Il.13.341 αὐγὴ χαλκείη κορύθων ἄπο λαμπομενάων
Il.13.342 θωρήκων τε νεοσμήκτων σακέων τε φαεινῶν
Il.13.343 ἐρχομένων ἄμυδις· μάλα κεν θρασυκάρδιος εἴη
Il.13.344 ὃς τότε γηθήσειεν ἰδὼν πόνον οὐδʼ ἀκάχοιτο.
Il.13.345 τὼ δʼ ἀμφὶς φρονέοντε δύω Κρόνου υἷε κραταιὼ
Il.13.346 ἀνδράσιν ἡρώεσσιν ἐτεύχετον ἄλγεα λυγρά.
Il.13.347 Ζεὺς μέν ῥα Τρώεσσι καὶ Ἕκτορι βούλετο νίκην
Il.13.348 κυδαίνων Ἀχιλῆα πόδας ταχύν· οὐδέ τι πάμπαν
Il.13.349 ἤθελε λαὸν ὀλέσθαι Ἀχαιϊκὸν Ἰλιόθι πρό,
Il.13.350 ἀλλὰ Θέτιν κύδαινε καὶ υἱέα καρτερόθυμον.
Il.13.351 Ἀργείους δὲ Ποσειδάων ὀρόθυνε μετελθὼν
Il.13.352 λάθρῃ ὑπεξαναδὺς πολιῆς ἁλός· ἤχθετο γάρ ῥα
Il.13.353 Τρωσὶν δαμναμένους, Διὶ δὲ κρατερῶς ἐνεμέσσα.
Il.13.354 ἦ μὰν ἀμφοτέροισιν ὁμὸν γένος ἠδʼ ἴα πάτρη,
Il.13.355 ἀλλὰ Ζεὺς πρότερος γεγόνει καὶ πλείονα ᾔδη.
Il.13.356 τώ ῥα καὶ ἀμφαδίην μὲν ἀλεξέμεναι ἀλέεινε,
Il.13.357 λάθρῃ δʼ αἰὲν ἔγειρε κατὰ στρατὸν ἀνδρὶ ἐοικώς.
Il.13.358 τοὶ δʼ ἔριδος κρατερῆς καὶ ὁμοιΐου πτολέμοιο
Il.13.359 πεῖραρ ἐπαλλάξαντες ἐπʼ ἀμφοτέροισι τάνυσσαν
Il.13.360 ἄρρηκτόν τʼ ἄλυτόν τε, τὸ πολλῶν γούνατʼ ἔλυσεν.
Il.13.361 ἔνθα μεσαιπόλιός περ ἐὼν Δαναοῖσι κελεύσας
Il.13.362 Ἰδομενεὺς Τρώεσσι μετάλμενος ἐν φόβον ὦρσε.
Il.13.363 πέφνε γὰρ Ὀθρυονῆα Καβησόθεν ἔνδον ἐόντα,
Il.13.364 ὅς ῥα νέον πολέμοιο μετὰ κλέος εἰληλούθει,
Il.13.365 ᾔτεε δὲ Πριάμοιο θυγατρῶν εἶδος ἀρίστην
Il.13.366 Κασσάνδρην ἀνάεδνον, ὑπέσχετο δὲ μέγα ἔργον,
Il.13.367 ἐκ Τροίης ἀέκοντας ἀπωσέμεν υἷας Ἀχαιῶν.
Il.13.368 τῷ δʼ ὁ γέρων Πρίαμος ὑπό τʼ ἔσχετο καὶ κατένευσε
Il.13.369 δωσέμεναι· ὃ δὲ μάρναθʼ ὑποσχεσίῃσι πιθήσας.
Il.13.370 Ἰδομενεὺς δʼ αὐτοῖο τιτύσκετο δουρὶ φαεινῷ,
Il.13.371 καὶ βάλεν ὕψι βιβάντα τυχών· οὐδʼ ἤρκεσε θώρηξ
Il.13.372 χάλκεος, ὃν φορέεσκε, μέσῃ δʼ ἐν γαστέρι πῆξε.
Il.13.373 δούπησεν δὲ πεσών· ὃ δʼ ἐπεύξατο φώνησέν τε·
Il.13.374 Ὀθρυονεῦ περὶ δή σε βροτῶν αἰνίζομʼ ἁπάντων
Il.13.375 εἰ ἐτεὸν δὴ πάντα τελευτήσεις ὅσʼ ὑπέστης
Il.13.376 Δαρδανίδῃ Πριάμῳ· ὃ δʼ ὑπέσχετο θυγατέρα ἥν.
Il.13.377 καί κέ τοι ἡμεῖς ταῦτά γʼ ὑποσχόμενοι τελέσαιμεν,
Il.13.378 δοῖμεν δʼ Ἀτρεΐδαο θυγατρῶν εἶδος ἀρίστην
Il.13.379 Ἄργεος ἐξαγαγόντες ὀπυιέμεν, εἴ κε σὺν ἄμμιν
Il.13.380 Ἰλίου ἐκπέρσῃς εὖ ναιόμενον πτολίεθρον.
Il.13.381 ἀλλʼ ἕπεʼ, ὄφρʼ ἐπὶ νηυσὶ συνώμεθα ποντοπόροισιν
Il.13.382 ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.
Il.13.383 ὣς εἰπὼν ποδὸς ἕλκε κατὰ κρατερὴν ὑσμίνην
Il.13.384 ἥρως Ἰδομενεύς· τῷ δʼ Ἄσιος ἦλθʼ ἐπαμύντωρ
Il.13.385 πεζὸς πρόσθʼ ἵππων· τὼ δὲ πνείοντε κατʼ ὤμων
Il.13.386 αἰὲν ἔχʼ ἡνίοχος θεράπων· ὃ δὲ ἵετο θυμῷ
Il.13.387 Ἰδομενῆα βαλεῖν· ὃ δέ μιν φθάμενος βάλε δουρὶ
Il.13.388 λαιμὸν ὑπʼ ἀνθερεῶνα, διὰ πρὸ δὲ χαλκὸν ἔλασσεν.
Il.13.389 ἤριπε δʼ ὡς ὅτε τις δρῦς ἤριπεν ἢ ἀχερωῒς
Il.13.390 ἠὲ πίτυς βλωθρή, τήν τʼ οὔρεσι τέκτονες ἄνδρες
Il.13.391 ἐξέταμον πελέκεσσι νεήκεσι νήϊον εἶναι·
Il.13.392 ὣς ὃ πρόσθʼ ἵππων καὶ δίφρου κεῖτο τανυσθεὶς
Il.13.393 βεβρυχὼς κόνιος δεδραγμένος αἱματοέσσης.
Il.13.394 ἐκ δέ οἱ ἡνίοχος πλήγη φρένας ἃς πάρος εἶχεν,
Il.13.395 οὐδʼ ὅ γʼ ἐτόλμησεν δηΐων ὑπὸ χεῖρας ἀλύξας
Il.13.396 ἂψ ἵππους στρέψαι, τὸν δʼ Ἀντίλοχος μενεχάρμης
Il.13.397 δουρὶ μέσον περόνησε τυχών· οὐδʼ ἤρκεσε θώρηξ
Il.13.398 χάλκεος ὃν φορέεσκε, μέσῃ δʼ ἐν γαστέρι πῆξεν.
Il.13.399 αὐτὰρ ὃ ἀσθμαίνων εὐεργέος ἔκπεσε δίφρου,
Il.13.400 ἵππους δʼ Ἀντίλοχος μεγαθύμου Νέστορος υἱὸς
Il.13.401 ἐξέλασε Τρώων μετʼ ἐϋκνήμιδας Ἀχαιούς.
Il.13.402 Δηΐφοβος δὲ μάλα σχεδὸν ἤλυθεν Ἰδομενῆος
Il.13.403 Ἀσίου ἀχνύμενος, καὶ ἀκόντισε δουρὶ φαεινῷ.
Il.13.404 ἀλλʼ ὃ μὲν ἄντα ἰδὼν ἠλεύατο χάλκεον ἔγχος
Il.13.405 Ἰδομενεύς· κρύφθη γὰρ ὑπʼ ἀσπίδι πάντοσʼ ἐΐσῃ,
Il.13.406 τὴν ἄρʼ ὅ γε ῥινοῖσι βοῶν καὶ νώροπι χαλκῷ
Il.13.407 δινωτὴν φορέεσκε, δύω κανόνεσσʼ ἀραρυῖαν·
Il.13.408 τῇ ὕπο πᾶς ἐάλη, τὸ δʼ ὑπέρπτατο χάλκεον ἔγχος,
Il.13.409 καρφαλέον δέ οἱ ἀσπὶς ἐπιθρέξαντος ἄϋσεν
Il.13.410 ἔγχεος· οὐδʼ ἅλιόν ῥα βαρείης χειρὸς ἀφῆκεν,
Il.13.411 ἀλλʼ ἔβαλʼ Ἱππασίδην Ὑψήνορα ποιμένα λαῶν
Il.13.412 ἧπαρ ὑπὸ πραπίδων, εἶθαρ δʼ ὑπὸ γούνατʼ ἔλυσε.
Il.13.413 Δηΐφοβος δʼ ἔκπαγλον ἐπεύξατο μακρὸν ἀΰσας·
Il.13.414 οὐ μὰν αὖτʼ ἄτιτος κεῖτʼ Ἄσιος, ἀλλά ἕ φημι
Il.13.415 εἰς Ἄϊδός περ ἰόντα πυλάρταο κρατεροῖο
Il.13.416 γηθήσειν κατὰ θυμόν, ἐπεί ῥά οἱ ὤπασα πομπόν.
Il.13.417 ὣς ἔφατʼ, Ἀργείοισι δʼ ἄχος γένετʼ εὐξαμένοιο,
Il.13.418 Ἀντιλόχῳ δὲ μάλιστα δαΐφρονι θυμὸν ὄρινεν·
Il.13.419 ἀλλʼ οὐδʼ ἀχνύμενός περ ἑοῦ ἀμέλησεν ἑταίρου,
Il.13.420 ἀλλὰ θέων περίβη καί οἱ σάκος ἀμφεκάλυψε.
Il.13.421 τὸν μὲν ἔπειθʼ ὑποδύντε δύω ἐρίηρες ἑταῖροι
Il.13.422 Μηκιστεὺς Ἐχίοιο πάϊς καὶ δῖος Ἀλάστωρ,
Il.13.423 νῆας ἔπι γλαφυρὰς φερέτην βαρέα στενάχοντα.
Il.13.424 Ἰδομενεὺς δʼ οὐ λῆγε μένος μέγα, ἵετο δʼ αἰεὶ
Il.13.425 ἠέ τινα Τρώων ἐρεβεννῇ νυκτὶ καλύψαι
Il.13.426 ἢ αὐτὸς δουπῆσαι ἀμύνων λοιγὸν Ἀχαιοῖς.
Il.13.427 ἔνθʼ Αἰσυήταο διοτρεφέος φίλον υἱὸν
Il.13.428 ἥρωʼ Ἀλκάθοον, γαμβρὸς δʼ ἦν Ἀγχίσαο,
Il.13.429 πρεσβυτάτην δʼ ὤπυιε θυγατρῶν Ἱπποδάμειαν
Il.13.430 τὴν περὶ κῆρι φίλησε πατὴρ καὶ πότνια μήτηρ
Il.13.431 ἐν μεγάρῳ· πᾶσαν γὰρ ὁμηλικίην ἐκέκαστο
Il.13.432 κάλλεϊ καὶ ἔργοισιν ἰδὲ φρεσί· τοὔνεκα καί μιν
Il.13.433 γῆμεν ἀνὴρ ὤριστος ἐνὶ Τροίῃ εὐρείῃ·
Il.13.434 τὸν τόθʼ ὑπʼ Ἰδομενῆϊ Ποσειδάων ἐδάμασσε
Il.13.435 θέλξας ὄσσε φαεινά, πέδησε δὲ φαίδιμα γυῖα·
Il.13.436 οὔτε γὰρ ἐξοπίσω φυγέειν δύνατʼ οὔτʼ ἀλέασθαι,
Il.13.437 ἀλλʼ ὥς τε στήλην ἢ δένδρεον ὑψιπέτηλον
Il.13.438 ἀτρέμας ἑσταότα στῆθος μέσον οὔτασε δουρὶ
Il.13.439 ἥρως Ἰδομενεύς, ῥῆξεν δέ οἱ ἀμφὶ χιτῶνα
Il.13.440 χάλκεον, ὅς οἱ πρόσθεν ἀπὸ χροὸς ἤρκει ὄλεθρον·
Il.13.441 δὴ τότε γʼ αὖον ἄϋσεν ἐρεικόμενος περὶ δουρί.
Il.13.442 δούπησεν δὲ πεσών, δόρυ δʼ ἐν κραδίῃ ἐπεπήγει,
Il.13.443 ἥ ῥά οἱ ἀσπαίρουσα καὶ οὐρίαχον πελέμιζεν
Il.13.444 ἔγχεος· ἔνθα δʼ ἔπειτʼ ἀφίει μένος ὄβριμος Ἄρης·
Il.13.445 Ἰδομενεὺς δʼ ἔκπαγλον ἐπεύξατο μακρὸν ἀΰσας
Il.13.446 Δηΐφοβʼ ἦ ἄρα δή τι ἐΐσκομεν ἄξιον εἶναι
Il.13.447 τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.
Il.13.448 δαιμόνιʼ ἀλλὰ καὶ αὐτὸς ἐναντίον ἵστασʼ ἐμεῖο,
Il.13.449 ὄφρα ἴδῃ οἷος Ζηνὸς γόνος ἐνθάδʼ ἱκάνω,
Il.13.450 ὃς πρῶτον Μίνωα τέκε Κρήτῃ ἐπίουρον·
Il.13.451 Μίνως δʼ αὖ τέκεθʼ υἱὸν ἀμύμονα Δευκαλίωνα,
Il.13.452 Δευκαλίων δʼ ἐμὲ τίκτε πολέσσʼ ἄνδρεσσιν ἄνακτα
Il.13.453 Κρήτῃ ἐν εὐρείῃ· νῦν δʼ ἐνθάδε νῆες ἔνεικαν
Il.13.454 σοί τε κακὸν καὶ πατρὶ καὶ ἄλλοισι Τρώεσσιν.
Il.13.455 ὣς φάτο, Δηΐφοβος δὲ διάνδιχα μερμήριξεν
Il.13.456 ἤ τινά που Τρώων ἑταρίσσαιτο μεγαθύμων
Il.13.457 ἂψ ἀναχωρήσας, ἦ πειρήσαιτο καὶ οἶος.
Il.13.458 ὧδε δέ οἱ φρονέοντι δοάσσατο κέρδιον εἶναι
Il.13.459 βῆναι ἐπʼ Αἰνείαν· τὸν δʼ ὕστατον εὗρεν ὁμίλου
Il.13.460 ἑσταότʼ· αἰεὶ γὰρ Πριάμῳ ἐπεμήνιε δίῳ
Il.13.461 οὕνεκʼ ἄρʼ ἐσθλὸν ἐόντα μετʼ ἀνδράσιν οὔ τι τίεσκεν.
Il.13.462 ἀγχοῦ δʼ ἱστάμενος ἔπεα πτερόεντα προσηύδα·
Il.13.463 Αἰνεία Τρώων βουληφόρε νῦν σε μάλα χρὴ
Il.13.464 γαμβρῷ ἀμυνέμεναι, εἴ πέρ τί σε κῆδος ἱκάνει.
Il.13.465 ἀλλʼ ἕπευ Ἀλκαθόῳ ἐπαμύνομεν, ὅς σε πάρος γε
Il.13.466 γαμβρὸς ἐὼν ἔθρεψε δόμοις ἔνι τυτθὸν ἐόντα·
Il.13.467 τὸν δέ τοι Ἰδομενεὺς δουρικλυτὸς ἐξενάριξεν.
Il.13.468 ὣς φάτο, τῷ δʼ ἄρα θυμὸν ἐνὶ στήθεσσιν ὄρινε,
Il.13.469 βῆ δὲ μετʼ Ἰδομενῆα μέγα πτολέμοιο μεμηλώς.
Il.13.470 ἀλλʼ οὐκ Ἰδομενῆα φόβος λάβε τηλύγετον ὥς,
Il.13.471 ἀλλʼ ἔμενʼ ὡς ὅτε τις σῦς οὔρεσιν ἀλκὶ πεποιθώς,
Il.13.472 ὅς τε μένει κολοσυρτὸν ἐπερχόμενον πολὺν ἀνδρῶν
Il.13.473 χώρῳ ἐν οἰοπόλῳ, φρίσσει δέ τε νῶτον ὕπερθεν·
Il.13.474 ὀφθαλμὼ δʼ ἄρα οἱ πυρὶ λάμπετον· αὐτὰρ ὀδόντας
Il.13.475 θήγει, ἀλέξασθαι μεμαὼς κύνας ἠδὲ καὶ ἄνδρας·
Il.13.476 ὣς μένεν Ἰδομενεὺς δουρικλυτός, οὐδʼ ὑπεχώρει,
Il.13.477 Αἰνείαν ἐπιόντα βοηθόον· αὖε δʼ ἑταίρους
Il.13.478 Ἀσκάλαφόν τʼ ἐσορῶν Ἀφαρῆά τε Δηΐπυρόν τε
Il.13.479 Μηριόνην τε καὶ Ἀντίλοχον μήστωρας ἀϋτῆς·
Il.13.480 τοὺς ὅ γʼ ἐποτρύνων ἔπεα πτερόεντα προσηύδα·
Il.13.481 δεῦτε φίλοι, καί μʼ οἴῳ ἀμύνετε· δείδια δʼ αἰνῶς
Il.13.482 Αἰνείαν ἐπιόντα πόδας ταχύν, ὅς μοι ἔπεισιν,
Il.13.483 ὃς μάλα καρτερός ἐστι μάχῃ ἔνι φῶτας ἐναίρειν·
Il.13.484 καὶ δʼ ἔχει ἥβης ἄνθος, ὅ τε κράτος ἐστὶ μέγιστον.
Il.13.485 εἰ γὰρ ὁμηλικίη γε γενοίμεθα τῷδʼ ἐπὶ θυμῷ
Il.13.486 αἶψά κεν ἠὲ φέροιτο μέγα κράτος, ἠὲ φεροίμην.
Il.13.487 ὣς ἔφαθʼ, οἳ δʼ ἄρα πάντες ἕνα φρεσὶ θυμὸν ἔχοντες
Il.13.488 πλησίοι ἔστησαν, σάκεʼ ὤμοισι κλίναντες.
Il.13.489 Αἰνείας δʼ ἑτέρωθεν ἐκέκλετο οἷς ἑτάροισι
Il.13.490 Δηΐφοβόν τε Πάριν τʼ ἐσορῶν καὶ Ἀγήνορα δῖον,
Il.13.491 οἵ οἱ ἅμʼ ἡγεμόνες Τρώων ἔσαν· αὐτὰρ ἔπειτα
Il.13.492 λαοὶ ἕπονθʼ, ὡς εἴ τε μετὰ κτίλον ἕσπετο μῆλα
Il.13.493 πιόμενʼ ἐκ βοτάνης· γάνυται δʼ ἄρα τε φρένα ποιμήν·
Il.13.494 ὣς Αἰνείᾳ θυμὸς ἐνὶ στήθεσσι γεγήθει
Il.13.495 ὡς ἴδε λαῶν ἔθνος ἐπισπόμενον ἑοῖ αὐτῷ.
Il.13.496 οἳ δʼ ἀμφʼ Ἀλκαθόῳ αὐτοσχεδὸν ὁρμήθησαν
Il.13.497 μακροῖσι ξυστοῖσι· περὶ στήθεσσι δὲ χαλκὸς
Il.13.498 σμερδαλέον κονάβιζε τιτυσκομένων καθʼ ὅμιλον
Il.13.499 ἀλλήλων· δύο δʼ ἄνδρες ἀρήϊοι ἔξοχον ἄλλων
Il.13.500 Αἰνείας τε καὶ Ἰδομενεὺς ἀτάλαντοι Ἄρηϊ
Il.13.501 ἵεντʼ ἀλλήλων ταμέειν χρόα νηλέϊ χαλκῷ.
Il.13.502 Αἰνείας δὲ πρῶτος ἀκόντισεν Ἰδομενῆος·
Il.13.503 ἀλλʼ ὃ μὲν ἄντα ἰδὼν ἠλεύατο χάλκεον ἔγχος,
Il.13.504 αἰχμὴ δʼ Αἰνείαο κραδαινομένη κατὰ γαίης
Il.13.505 ᾤχετʼ, ἐπεί ῥʼ ἅλιον στιβαρῆς ἀπὸ χειρὸς ὄρουσεν.
Il.13.506 Ἰδομενεὺς δʼ ἄρα Οἰνόμαον βάλε γαστέρα μέσσην,
Il.13.507 ῥῆξε δὲ θώρηκος γύαλον, διὰ δʼ ἔντερα χαλκὸς
Il.13.508 ἤφυσʼ· ὃ δʼ ἐν κονίῃσι πεσὼν ἕλε γαῖαν ἀγοστῷ.
Il.13.509 Ἰδομενεὺς δʼ ἐκ μὲν νέκυος δολιχόσκιον ἔγχος
Il.13.510 ἐσπάσατʼ, οὐδʼ ἄρʼ ἔτʼ ἄλλα δυνήσατο τεύχεα καλὰ
Il.13.511 ὤμοιιν ἀφελέσθαι· ἐπείγετο γὰρ βελέεσσιν.
Il.13.512 οὐ γὰρ ἔτʼ ἔμπεδα γυῖα ποδῶν ἦν ὁρμηθέντι,
Il.13.513 οὔτʼ ἄρʼ ἐπαΐξαι μεθʼ ἑὸν· βέλος οὔτʼ ἀλέασθαι.
Il.13.514 τώ ῥα καὶ ἐν σταδίῃ μὲν ἀμύνετο νηλεὲς ἦμαρ,
Il.13.515 τρέσσαι δʼ οὐκ ἔτι ῥίμφα πόδες φέρον ἐκ πολέμοιο.
Il.13.516 τοῦ δὲ βάδην ἀπιόντος ἀκόντισε δουρὶ φαεινῷ
Il.13.517 Δηΐφοβος· δὴ γάρ οἱ ἔχεν κότον ἐμμενὲς αἰεί.
Il.13.518 ἀλλʼ ὅ γε καὶ τόθʼ ἅμαρτεν, ὃ δʼ Ἀσκάλαφον βάλε δουρὶ
Il.13.519 υἱὸν Ἐνυαλίοιο· διʼ ὤμου δʼ ὄβριμον ἔγχος
Il.13.520 ἔσχεν· ὃ δʼ ἐν κονίῃσι πεσὼν ἕλε γαῖαν ἀγοστῷ.
Il.13.521 οὐδʼ ἄρα πώ τι πέπυστο βριήπυος ὄβριμος Ἄρης
Il.13.522 υἷος ἑοῖο πεσόντος ἐνὶ κρατερῇ ὑσμίνῃ,
Il.13.523 ἀλλʼ ὅ γʼ ἄρʼ ἄκρῳ Ὀλύμπῳ ὑπὸ χρυσέοισι νέφεσσιν
Il.13.524 ἧστο Διὸς βουλῇσιν ἐελμένος, ἔνθά περ ἄλλοι
Il.13.525 ἀθάνατοι θεοὶ ἦσαν ἐεργόμενοι πολέμοιο.
Il.13.526 οἳ δʼ ἀμφʼ Ἀσκαλάφῳ αὐτοσχεδὸν ὁρμήθησαν·
Il.13.527 Δηΐφοβος μὲν ἀπʼ Ἀσκαλάφου πήληκα φαεινὴν
Il.13.528 ἥρπασε, Μηριόνης δὲ θοῷ ἀτάλαντος Ἄρηϊ
Il.13.529 δουρὶ βραχίονα τύψεν ἐπάλμενος, ἐκ δʼ ἄρα χειρὸς
Il.13.530 αὐλῶπις τρυφάλεια χαμαὶ βόμβησε πεσοῦσα.
Il.13.531 Μηριόνης δʼ ἐξ αὖτις ἐπάλμενος αἰγυπιὸς ὣς
Il.13.532 ἐξέρυσε πρυμνοῖο βραχίονος ὄβριμον ἔγχος,
Il.13.533 ἂψ δʼ ἑτάρων εἰς ἔθνος ἐχάζετο. τὸν δὲ Πολίτης
Il.13.534 αὐτοκασίγνητος περὶ μέσσῳ χεῖρε τιτήνας
Il.13.535 ἐξῆγεν πολέμοιο δυσηχέος, ὄφρʼ ἵκεθʼ ἵππους
Il.13.536 ὠκέας, οἵ οἱ ὄπισθε μάχης ἠδὲ πτολέμοιο
Il.13.537 ἕστασαν ἡνίοχόν τε καὶ ἅρματα ποικίλʼ ἔχοντες·
Il.13.538 οἳ τόν γε προτὶ ἄστυ φέρον βαρέα στενάχοντα
Il.13.539 τειρόμενον· κατὰ δʼ αἷμα νεουτάτου ἔρρεε χειρός.
Il.13.540 οἳ δʼ ἄλλοι μάρναντο, βοὴ δʼ ἄσβεστος ὀρώρει.
Il.13.541 ἔνθʼ Αἰνέας Ἀφαρῆα Καλητορίδην ἐπορούσας
Il.13.542 λαιμὸν τύψʼ ἐπὶ οἷ τετραμμένον ὀξέϊ δουρί·
Il.13.543 ἐκλίνθη δʼ ἑτέρωσε κάρη, ἐπὶ δʼ ἀσπὶς ἑάφθη
Il.13.544 καὶ κόρυς, ἀμφὶ δέ οἱ θάνατος χύτο θυμοραϊστής.
Il.13.545 Ἀντίλοχος δὲ Θόωνα μεταστρεφθέντα δοκεύσας
Il.13.546 οὔτασʼ ἐπαΐξας, ἀπὸ δὲ φλέβα πᾶσαν ἔκερσεν,
Il.13.547 ἥ τʼ ἀνὰ νῶτα θέουσα διαμπερὲς αὐχένʼ ἱκάνει·
Il.13.548 τὴν ἀπὸ πᾶσαν ἔκερσεν· ὃ δʼ ὕπτιος ἐν κονίῃσι
Il.13.549 κάππεσεν, ἄμφω χεῖρε φίλοις ἑτάροισι πετάσσας.
Il.13.550 Ἀντίλοχος δʼ ἐπόρουσε, καὶ αἴνυτο τεύχεʼ ἀπʼ ὤμων
Il.13.551 παπταίνων· Τρῶες δὲ περισταδὸν ἄλλοθεν ἄλλος
Il.13.552 οὔταζον σάκος εὐρὺ παναίολον, οὐδὲ δύναντο
Il.13.553 εἴσω ἐπιγράψαι τέρενα χρόα νηλέϊ χαλκῷ
Il.13.554 Ἀντιλόχου· πέρι γάρ ῥα Ποσειδάων ἐνοσίχθων
Il.13.555 Νέστορος υἱὸν ἔρυτο καὶ ἐν πολλοῖσι βέλεσσιν.
Il.13.556 οὐ μὲν γάρ ποτʼ ἄνευ δηΐων ἦν, ἀλλὰ κατʼ αὐτοὺς
Il.13.557 στρωφᾶτʼ· οὐδέ οἱ ἔγχος ἔχʼ ἀτρέμας, ἀλλὰ μάλʼ αἰεὶ
Il.13.558 σειόμενον ἐλέλικτο· τιτύσκετο δὲ φρεσὶν ᾗσιν
Il.13.559 ἤ τευ ἀκοντίσσαι, ἠὲ σχεδὸν ὁρμηθῆναι.
Il.13.560 ἀλλʼ οὐ λῆθʼ Ἀδάμαντα τιτυσκόμενος καθʼ ὅμιλον
Il.13.561 Ἀσιάδην, ὅ οἱ οὖτα μέσον σάκος ὀξέϊ χαλκῷ
Il.13.562 ἐγγύθεν ὁρμηθείς· ἀμενήνωσεν δέ οἱ αἰχμὴν
Il.13.563 κυανοχαῖτα Ποσειδάων βιότοιο μεγήρας.
Il.13.564 καὶ τὸ μὲν αὐτοῦ μεῖνʼ ὥς τε σκῶλος πυρίκαυστος
Il.13.565 ἐν σάκει Ἀντιλόχοιο, τὸ δʼ ἥμισυ κεῖτʼ ἐπὶ γαίης·
Il.13.566 ἂψ δʼ ἑτάρων εἰς ἔθνος ἐχάζετο κῆρʼ ἀλεείνων·
Il.13.567 Μηριόνης δʼ ἀπιόντα μετασπόμενος βάλε δουρὶ
Il.13.568 αἰδοίων τε μεσηγὺ καὶ ὀμφαλοῦ, ἔνθα μάλιστα
Il.13.569 γίγνετʼ Ἄρης ἀλεγεινὸς ὀϊζυροῖσι βροτοῖσιν.
Il.13.570 ἔνθά οἱ ἔγχος ἔπηξεν· ὃ δʼ ἑσπόμενος περὶ δουρὶ
Il.13.571 ἤσπαιρʼ ὡς ὅτε βοῦς τόν τʼ οὔρεσι βουκόλοι ἄνδρες
Il.13.572 ἰλλάσιν οὐκ ἐθέλοντα βίῃ δήσαντες ἄγουσιν·
Il.13.573 ὣς ὃ τυπεὶς ἤσπαιρε μίνυνθά περ, οὔ τι μάλα δήν,
Il.13.574 ὄφρά οἱ ἐκ χροὸς ἔγχος ἀνεσπάσατʼ ἐγγύθεν ἐλθὼν
Il.13.575 ἥρως Μηριόνης· τὸν δὲ σκότος ὄσσε κάλυψε.
Il.13.576 Δηΐπυρον δʼ Ἕλενος ξίφεϊ σχεδὸν ἤλασε κόρσην
Il.13.577 Θρηϊκίῳ μεγάλῳ, ἀπὸ δὲ τρυφάλειαν ἄραξεν.
Il.13.578 ἣ μὲν ἀποπλαγχθεῖσα χαμαὶ πέσε, καί τις Ἀχαιῶν
Il.13.579 μαρναμένων μετὰ ποσσὶ κυλινδομένην ἐκόμισσε·
Il.13.580 τὸν δὲ κατʼ ὀφθαλμῶν ἐρεβεννὴ νὺξ ἐκάλυψεν.
Il.13.581 Ἀτρεΐδην δʼ ἄχος εἷλε βοὴν ἀγαθὸν Μενέλαον·
Il.13.582 βῆ δʼ ἐπαπειλήσας Ἑλένῳ ἥρωϊ ἄνακτι
Il.13.583 ὀξὺ δόρυ κραδάων· ὃ δὲ τόξου πῆχυν ἄνελκε.
Il.13.584 τὼ δʼ ἄρʼ ὁμαρτήδην ὃ μὲν ἔγχεϊ ὀξυόεντι
Il.13.585 ἵετʼ ἀκοντίσσαι, ὃ δʼ ἀπὸ νευρῆφιν ὀϊστῷ.
Il.13.586 Πριαμίδης μὲν ἔπειτα κατὰ στῆθος βάλεν ἰῷ
Il.13.587 θώρηκος γύαλον, ἀπὸ δʼ ἔπτατο πικρὸς ὀϊστός.
Il.13.588 ὡς δʼ ὅτʼ ἀπὸ πλατέος πτυόφιν μεγάλην κατʼ ἀλωὴν
Il.13.589 θρῴσκωσιν κύαμοι μελανόχροες ἢ ἐρέβινθοι
Il.13.590 πνοιῇ ὕπο λιγυρῇ καὶ λικμητῆρος ἐρωῇ,
Il.13.591 ὣς ἀπὸ θώρηκος Μενελάου κυδαλίμοιο
Il.13.592 πολλὸν ἀποπλαγχθεὶς ἑκὰς ἔπτατο πικρὸς ὀϊστός.
Il.13.593 Ἀτρεΐδης δʼ ἄρα χεῖρα βοὴν ἀγαθὸς Μενέλαος
Il.13.594 τὴν βάλεν ᾗ ῥʼ ἔχε τόξον ἐΰξοον· ἐν δʼ ἄρα τόξῳ
Il.13.595 ἀντικρὺ διὰ χειρὸς ἐλήλατο χάλκεον ἔγχος.
Il.13.596 ἂψ δʼ ἑτάρων εἰς ἔθνος ἐχάζετο κῆρʼ ἀλεείνων
Il.13.597 χεῖρα παρακρεμάσας· τὸ δʼ ἐφέλκετο μείλινον ἔγχος.
Il.13.598 καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,
Il.13.599 αὐτὴν δὲ ξυνέδησεν ἐϋστρεφεῖ οἰὸς ἀώτῳ
Il.13.600 σφενδόνῃ, ἣν ἄρα οἱ θεράπων ἔχε ποιμένι λαῶν.
Il.13.601 Πείσανδρος δʼ ἰθὺς Μενελάου κυδαλίμοιο
Il.13.602 ἤϊε· τὸν δʼ ἄγε μοῖρα κακὴ θανάτοιο τέλος δὲ
Il.13.603 σοὶ Μενέλαε δαμῆναι ἐν αἰνῇ δηϊοτῆτι.
Il.13.604 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες
Il.13.605 Ἀτρεΐδης μὲν ἅμαρτε, παραὶ δέ οἱ ἐτράπετʼ ἔγχος,
Il.13.606 Πείσανδρος δὲ σάκος Μενελάου κυδαλίμοιο
Il.13.607 οὔτασεν, οὐδὲ διὰ πρὸ δυνήσατο χαλκὸν ἐλάσσαι·
Il.13.608 ἔσχεθε γὰρ σάκος εὐρύ, κατεκλάσθη δʼ ἐνὶ καυλῷ
Il.13.609 ἔγχος· ὃ δὲ φρεσὶν ᾗσι χάρη καὶ ἐέλπετο νίκην.
Il.13.610 Ἀτρεΐδης δὲ ἐρυσσάμενος ξίφος ἀργυρόηλον
Il.13.611 ἆλτʼ ἐπὶ Πεισάνδρῳ· ὃ δʼ ὑπʼ ἀσπίδος εἵλετο καλὴν
Il.13.612 ἀξίνην εὔχαλκον ἐλαΐνῳ ἀμφὶ πελέκκῳ
Il.13.613 μακρῷ ἐϋξέστῳ· ἅμα δʼ ἀλλήλων ἐφίκοντο.
Il.13.614 ἤτοι ὃ μὲν κόρυθος φάλον ἤλασεν ἱπποδασείης
Il.13.615 ἄκρον ὑπὸ λόφον αὐτόν, ὃ δὲ προσιόντα μέτωπον
Il.13.616 ῥινὸς ὕπερ πυμάτης· λάκε δʼ ὀστέα, τὼ δέ οἱ ὄσσε
Il.13.617 πὰρ ποσὶν αἱματόεντα χαμαὶ πέσον ἐν κονίῃσιν,
Il.13.618 ἰδνώθη δὲ πεσών· ὃ δὲ λὰξ ἐν στήθεσι βαίνων
Il.13.619 τεύχεά τʼ ἐξενάριξε καὶ εὐχόμενος ἔπος ηὔδα·
Il.13.620 λείψετέ θην οὕτω γε νέας Δαναῶν ταχυπώλων
Il.13.621 Τρῶες ὑπερφίαλοι δεινῆς ἀκόρητοι ἀϋτῆς,
Il.13.622 ἄλλης μὲν λώβης τε καὶ αἴσχεος οὐκ ἐπιδευεῖς
Il.13.623 ἣν ἐμὲ λωβήσασθε κακαὶ κύνες, οὐδέ τι θυμῷ
Il.13.624 Ζηνὸς ἐριβρεμέτεω χαλεπὴν ἐδείσατε μῆνιν
Il.13.625 ξεινίου, ὅς τέ ποτʼ ὔμμι διαφθέρσει πόλιν αἰπήν·
Il.13.626 οἵ μευ κουριδίην ἄλοχον καὶ κτήματα πολλὰ
Il.13.627 μὰψ οἴχεσθʼ ἀνάγοντες, ἐπεὶ φιλέεσθε παρʼ αὐτῇ·
Il.13.628 νῦν αὖτʼ ἐν νηυσὶν μενεαίνετε ποντοπόροισι
Il.13.629 πῦρ ὀλοὸν βαλέειν, κτεῖναι δʼ ἥρωας Ἀχαιούς.
Il.13.630 ἀλλά ποθι σχήσεσθε καὶ ἐσσύμενοί περ Ἄρηος.
Il.13.631 Ζεῦ πάτερ ἦ τέ σέ φασι περὶ φρένας ἔμμεναι ἄλλων
Il.13.632 ἀνδρῶν ἠδὲ θεῶν· σέο δʼ ἐκ τάδε πάντα πέλονται·
Il.13.633 οἷον δὴ ἄνδρεσσι χαρίζεαι ὑβριστῇσι
Il.13.634 Τρωσίν, τῶν μένος αἰὲν ἀτάσθαλον, οὐδὲ δύνανται
Il.13.635 φυλόπιδος κορέσασθαι ὁμοιΐου πτολέμοιο.
Il.13.636 πάντων μὲν κόρος ἐστὶ καὶ ὕπνου καὶ φιλότητος
Il.13.637 μολπῆς τε γλυκερῆς καὶ ἀμύμονος ὀρχηθμοῖο,
Il.13.638 τῶν πέρ τις καὶ μᾶλλον ἐέλδεται ἐξ ἔρον εἷναι
Il.13.639 ἢ πολέμου· Τρῶες δὲ μάχης ἀκόρητοι ἔασιν.
Il.13.640 ὣς εἰπὼν τὰ μὲν ἔντεʼ ἀπὸ χροὸς αἱματόεντα
Il.13.641 συλήσας ἑτάροισι δίδου Μενέλαος ἀμύμων,
Il.13.642 αὐτὸς δʼ αὖτʼ ἐξ αὖτις ἰὼν προμάχοισιν ἐμίχθη.
Il.13.643 ἔνθά οἱ υἱὸς ἐπᾶλτο Πυλαιμένεος βασιλῆος
Il.13.644 Ἁρπαλίων, ὅ ῥα πατρὶ φίλῳ ἕπετο πτολεμίξων
Il.13.645 ἐς τροίην, οὐδʼ αὖτις ἀφίκετο πατρίδα γαῖαν·
Il.13.646 ὅς ῥα τότʼ Ἀτρεΐδαο μέσον σάκος οὔτασε δουρὶ
Il.13.647 ἐγγύθεν, οὐδὲ διὰ πρὸ δυνήσατο χαλκὸν ἐλάσσαι
Il.13.648 ἂψ δʼ ἑτάρων εἰς ἔθνος ἐχάζετο κῆρʼ ἀλεείνων
Il.13.649 πάντοσε παπταίνων μή τις χρόα χαλκῷ ἐπαύρῃ.
Il.13.650 Μηριόνης δʼ ἀπιόντος ἵει χαλκήρεʼ ὀϊστόν,
Il.13.651 καί ῥʼ ἔβαλε γλουτὸν κάτα δεξιόν· αὐτὰρ ὀϊστὸς
Il.13.652 ἀντικρὺ κατὰ κύστιν ὑπʼ ὀστέον ἐξεπέρησεν.
Il.13.653 ἑζόμενος δὲ κατʼ αὖθι φίλων ἐν χερσὶν ἑταίρων
Il.13.654 θυμὸν ἀποπνείων, ὥς τε σκώληξ ἐπὶ γαίῃ
Il.13.655 κεῖτο ταθείς· ἐκ δʼ αἷμα μέλαν ῥέε, δεῦε δὲ γαῖαν.
Il.13.656 τὸν μὲν Παφλαγόνες μεγαλήτορες ἀμφεπένοντο,
Il.13.657 ἐς δίφρον δʼ ἀνέσαντες ἄγον προτὶ Ἴλιον ἱρὴν
Il.13.658 ἀχνύμενοι· μετὰ δέ σφι πατὴρ κίε δάκρυα λείβων,
Il.13.659 ποινὴ δʼ οὔ τις παιδὸς ἐγίγνετο τεθνηῶτος.
Il.13.660 τοῦ δὲ Πάρις μάλα θυμὸν ἀποκταμένοιο χολώθη·
Il.13.661 ξεῖνος γάρ οἱ ἔην πολέσιν μετὰ Παφλαγόνεσσι·
Il.13.662 τοῦ ὅ γε χωόμενος προΐει χαλκήρεʼ ὀϊστόν.
Il.13.663 ἦν δέ τις Εὐχήνωρ Πολυΐδου μάντιος υἱὸς
Il.13.664 ἀφνειός τʼ ἀγαθός τε Κορινθόθι οἰκία ναίων,
Il.13.665 ὅς ῥʼ εὖ εἰδὼς κῆρʼ ὀλοὴν ἐπὶ νηὸς ἔβαινε·
Il.13.666 πολλάκι γάρ οἱ ἔειπε γέρων ἀγαθὸς Πολύϊδος
Il.13.667 νούσῳ ὑπʼ ἀργαλέῃ φθίσθαι οἷς ἐν μεγάροισιν,
Il.13.668 ἢ μετʼ Ἀχαιῶν νηυσὶν ὑπὸ Τρώεσσι δαμῆναι·
Il.13.669 τώ ῥʼ ἅμα τʼ ἀργαλέην θωὴν ἀλέεινεν Ἀχαιῶν
Il.13.670 νοῦσόν τε στυγερήν, ἵνα μὴ πάθοι ἄλγεα θυμῷ.
Il.13.671 τὸν βάλʼ ὑπὸ γναθμοῖο. καὶ οὔατος· ὦκα δὲ θυμὸς
Il.13.672 ᾤχετʼ ἀπὸ μελέων, στυγερὸς δʼ ἄρα μιν σκότος εἷλεν.
Il.13.673 ὣς οἳ μὲν μάρναντο δέμας πυρὸς αἰθομένοιο·
Il.13.674 Ἕκτωρ δʼ οὐκ ἐπέπυστο Διῒ φίλος, οὐδέ τι ᾔδη
Il.13.675 ὅττί ῥά οἱ νηῶν ἐπʼ ἀριστερὰ δηϊόωντο
Il.13.676 λαοὶ ὑπʼ Ἀργείων. τάχα δʼ ἂν καὶ κῦδος Ἀχαιῶν
Il.13.677 ἔπλετο· τοῖος γὰρ γαιήοχος ἐννοσίγαιος
Il.13.678 ὄτρυνʼ Ἀργείους, πρὸς δὲ σθένει αὐτὸς ἄμυνεν·
Il.13.679 ἀλλʼ ἔχεν ᾗ τὰ πρῶτα πύλας καὶ τεῖχος ἐσᾶλτο
Il.13.680 ῥηξάμενος Δαναῶν πυκινὰς στίχας ἀσπιστάων,
Il.13.681 ἔνθʼ ἔσαν Αἴαντός τε νέες καὶ Πρωτεσιλάου
Il.13.682 θῖνʼ ἔφʼ ἁλὸς πολιῆς εἰρυμέναι· αὐτὰρ ὕπερθε
Il.13.683 τεῖχος ἐδέδμητο χθαμαλώτατον, ἔνθα μάλιστα
Il.13.684 ζαχρηεῖς γίγνοντο μάχῃ αὐτοί τε καὶ ἵπποι.
Il.13.685 ἔνθα δὲ Βοιωτοὶ καὶ Ἰάονες ἑλκεχίτωνες
Il.13.686 Λοκροὶ καὶ Φθῖοι καὶ φαιδιμόεντες Ἐπειοὶ
Il.13.687 σπουδῇ ἐπαΐσσοντα νεῶν ἔχον, οὐδὲ δύναντο
Il.13.688 ὦσαι ἀπὸ σφείων φλογὶ εἴκελον Ἕκτορα δῖον
Il.13.689 οἳ μὲν Ἀθηναίων προλελεγμένοι· ἐν δʼ ἄρα τοῖσιν
Il.13.690 ἦρχʼ υἱὸς Πετεῶο Μενεσθεύς, οἳ δʼ ἅμʼ ἕποντο
Il.13.691 Φείδας τε Στιχίος τε Βίας τʼ ἐΰς· αὐτὰρ Ἐπειῶν
Il.13.692 Φυλεΐδης τε Μέγης Ἀμφίων τε Δρακίος τε,
Il.13.693 πρὸ Φθίων δὲ Μέδων τε μενεπτόλεμός τε Ποδάρκης.
Il.13.694 ἤτοι ὃ μὲν νόθος υἱὸς Ὀϊλῆος θείοιο
Il.13.695 ἔσκε Μέδων Αἴαντος ἀδελφεός· αὐτὰρ ἔναιεν
Il.13.696 ἐν Φυλάκῃ γαίης ἄπο πατρίδος ἄνδρα κατακτὰς
Il.13.697 γνωτὸν μητρυιῆς Ἐριώπιδος, ἣν ἔχʼ Ὀϊλεύς·
Il.13.698 αὐτὰρ ὃ Ἰφίκλοιο πάϊς τοῦ Φυλακίδαο.
Il.13.699 οἳ μὲν πρὸ Φθίων μεγαθύμων θωρηχθέντες
Il.13.700 ναῦφιν ἀμυνόμενοι μετὰ Βοιωτῶν ἐμάχοντο·
Il.13.701 Αἴας δʼ οὐκέτι πάμπαν Ὀϊλῆος ταχὺς υἱὸς
Il.13.702 ἵστατʼ ἀπʼ Αἴαντος Τελαμωνίου οὐδʼ ἠβαιόν,
Il.13.703 ἀλλʼ ὥς τʼ ἐν νειῷ βόε οἴνοπε πηκτὸν ἄροτρον
Il.13.704 ἶσον θυμὸν ἔχοντε τιταίνετον· ἀμφὶ δʼ ἄρά σφι
Il.13.705 πρυμνοῖσιν κεράεσσι πολὺς ἀνακηκίει ἱδρώς·
Il.13.706 τὼ μέν τε ζυγὸν οἶον ἐΰξοον ἀμφὶς ἐέργει
Il.13.707 ἱεμένω κατὰ ὦλκα· τέμει δέ τε τέλσον ἀρούρης·
Il.13.708 ὣς τὼ παρβεβαῶτε μάλʼ ἕστασαν ἀλλήλοιιν.
Il.13.709 ἀλλʼ ἤτοι Τελαμωνιάδῃ πολλοί τε καὶ ἐσθλοὶ
Il.13.710 λαοὶ ἕπονθʼ ἕταροι, οἵ οἱ σάκος ἐξεδέχοντο
Il.13.711 ὁππότε μιν κάματός τε καὶ ἱδρὼς γούναθʼ ἵκοιτο.
Il.13.712 οὐδʼ ἄρʼ Ὀϊλιάδῃ μεγαλήτορι Λοκροὶ ἕποντο·
Il.13.713 οὐ γάρ σφι σταδίῃ ὑσμίνῃ μίμνε φίλον κῆρ·
Il.13.714 οὐ γὰρ ἔχον κόρυθας χαλκήρεας ἱπποδασείας,
Il.13.715 οὐδʼ ἔχον ἀσπίδας εὐκύκλους καὶ μείλινα δοῦρα,
Il.13.716 ἀλλʼ ἄρα τόξοισιν καὶ ἐϋστρεφεῖ οἶος ἀώτῳ
Il.13.717 Ἴλιον εἰς ἅμʼ ἕποντο πεποιθότες, οἷσιν ἔπειτα
Il.13.718 ταρφέα βάλλοντες Τρώων ῥήγνυντο φάλαγγας·
Il.13.719 δή ῥα τόθʼ οἳ μὲν πρόσθε σὺν ἔντεσι δαιδαλέοισι
Il.13.720 μάρναντο Τρωσίν τε καὶ Ἕκτορι χαλκοκορυστῇ,
Il.13.721 οἳ δʼ ὄπιθεν βάλλοντες ἐλάνθανον· οὐδέ τι χάρμης
Il.13.722 Τρῶες μιμνήσκοντο· συνεκλόνεον γὰρ ὀϊστοί.
Il.13.723 ἔνθά κε λευγαλέως νηῶν ἄπο καὶ κλισιάων
Il.13.724 Τρῶες ἐχώρησαν προτὶ Ἴλιον ἠνεμόεσσαν,
Il.13.725 εἰ μὴ Πουλυδάμας θρασὺν Ἕκτορα εἶπε παραστάς·
Il.13.726 Ἕκτορ ἀμήχανός ἐσσι παραρρητοῖσι πιθέσθαι.
Il.13.727 οὕνεκά τοι περὶ δῶκε θεὸς πολεμήϊα ἔργα
Il.13.728 τοὔνεκα καὶ βουλῇ ἐθέλεις περιίδμεναι ἄλλων·
Il.13.729 ἀλλʼ οὔ πως ἅμα πάντα δυνήσεαι αὐτὸς ἑλέσθαι.
Il.13.730 ἄλλῳ μὲν γὰρ ἔδωκε θεὸς πολεμήϊα ἔργα,
Il.13.731 ἄλλῳ δʼ ὀρχηστύν, ἑτέρῳ κίθαριν καὶ ἀοιδήν,
Il.13.732 ἄλλῳ δʼ ἐν στήθεσσι τιθεῖ νόον εὐρύοπα Ζεὺς
Il.13.733 ἐσθλόν, τοῦ δέ τε πολλοὶ ἐπαυρίσκοντʼ ἄνθρωποι,
Il.13.734 καί τε πολέας ἐσάωσε, μάλιστα δὲ καὐτὸς ἀνέγνω.
Il.13.735 αὐτὰρ ἐγὼν ἐρέω ὥς μοι δοκεῖ εἶναι ἄριστα·
Il.13.736 πάντῃ γάρ σε περὶ στέφανος πολέμοιο δέδηε·
Il.13.737 Τρῶες δὲ μεγάθυμοι ἐπεὶ κατὰ τεῖχος ἔβησαν
Il.13.738 οἳ μὲν ἀφεστᾶσιν σὺν τεύχεσιν, οἳ δὲ μάχονται
Il.13.739 παυρότεροι πλεόνεσσι κεδασθέντες κατὰ νῆας.
Il.13.740 ἀλλʼ ἀναχασσάμενος κάλει ἐνθάδε πάντας ἀρίστους·
Il.13.741 ἔνθεν δʼ ἂν μάλα πᾶσαν ἐπιφρασσαίμεθα βουλὴν
Il.13.742 ἤ κεν ἐνὶ νήεσσι πολυκλήϊσι πέσωμεν
Il.13.743 αἴ κʼ ἐθέλῃσι θεὸς δόμεναι κράτος, ἦ κεν ἔπειτα
Il.13.744 πὰρ νηῶν ἔλθωμεν ἀπήμονες. ἦ γὰρ ἔγωγε
Il.13.745 δείδω μὴ τὸ χθιζὸν ἀποστήσωνται Ἀχαιοὶ
Il.13.746 χρεῖος, ἐπεὶ παρὰ νηυσὶν ἀνὴρ ἆτος πολέμοιο
Il.13.747 μίμνει, ὃν οὐκέτι πάγχυ μάχης σχήσεσθαι ὀΐω.
Il.13.748 ὣς φάτο Πουλυδάμας, ἅδε δʼ Ἕκτορι μῦθος ἀπήμων,
Il.13.749 αὐτίκα δʼ ἐξ ὀχέων σὺν τεύχεσιν ἆλτο χαμᾶζε
Il.13.750 καί μιν φωνήσας ἔπεα πτερόεντα προσηύδα·
Il.13.751 Πουλυδάμα σὺ μὲν αὐτοῦ ἐρύκακε πάντας ἀρίστους,
Il.13.752 αὐτὰρ ἐγὼ κεῖσʼ εἶμι καὶ ἀντιόω πολέμοιο·
Il.13.753 αἶψα δʼ ἐλεύσομαι αὖτις ἐπὴν εὖ τοῖς ἐπιτείλω.
Il.13.754 ἦ ῥα, καὶ ὁρμήθη ὄρεϊ νιφόεντι ἐοικὼς
Il.13.755 κεκλήγων, διὰ δὲ Τρώων πέτετʼ ἠδʼ ἐπικούρων.
Il.13.756 οἳ δʼ ἐς Πανθοΐδην ἀγαπήνορα Πουλυδάμαντα
Il.13.757 πάντες ἐπεσσεύοντʼ, ἐπεὶ Ἕκτορος ἔκλυον αὐδήν.
Il.13.758 αὐτὰρ ὃ Δηΐφοβόν τε βίην θʼ Ἑλένοιο ἄνακτος
Il.13.759 Ἀσιάδην τʼ Ἀδάμαντα καὶ Ἄσιον Ὑρτάκου υἱὸν
Il.13.760 φοίτα ἀνὰ προμάχους διζήμενος, εἴ που ἐφεύροι.
Il.13.761 τοὺς δʼ εὗρʼ οὐκέτι πάμπαν ἀπήμονας οὐδʼ ἀνολέθρους·
Il.13.762 ἀλλʼ οἳ μὲν δὴ νηυσὶν ἔπι πρυμνῇσιν Ἀχαιῶν
Il.13.763 χερσὶν ὑπʼ Ἀργείων κέατο ψυχὰς ὀλέσαντες,
Il.13.764 οἳ δʼ ἐν τείχει ἔσαν βεβλημένοι οὐτάμενοί τε.
Il.13.765 τὸν δὲ τάχʼ εὗρε μάχης ἐπʼ ἀριστερὰ δακρυοέσσης
Il.13.766 δῖον Ἀλέξανδρον Ἑλένης πόσιν ἠϋκόμοιο
Il.13.767 θαρσύνονθʼ ἑτάρους καὶ ἐποτρύνοντα μάχεσθαι,
Il.13.768 ἀγχοῦ δʼ ἱστάμενος προσέφη αἰσχροῖς ἐπέεσσι·
Il.13.769 Δύσπαρι εἶδος ἄριστε γυναιμανὲς ἠπεροπευτὰ
Il.13.770 ποῦ τοι Δηΐφοβός τε βίη θʼ Ἑλένοιο ἄνακτος
Il.13.771 Ἀσιάδης τʼ Ἀδάμας ἠδʼ Ἄσιος Ὑρτάκου υἱός;
Il.13.772 ποῦ δέ τοι Ὀθρυονεύς; νῦν ὤλετο πᾶσα κατʼ ἄκρης
Il.13.773 Ἴλιος αἰπεινή· νῦν τοι σῶς αἰπὺς ὄλεθρος.
Il.13.774 τὸν δʼ αὖτε προσέειπεν Ἀλέξανδρος θεοειδής·
Il.13.775 Ἕκτορ ἐπεί τοι θυμὸς ἀναίτιον αἰτιάασθαι,
Il.13.776 ἄλλοτε δή ποτε μᾶλλον ἐρωῆσαι πολέμοιο
Il.13.777 μέλλω, ἐπεὶ οὐδʼ ἐμὲ πάμπαν ἀνάλκιδα γείνατο μήτηρ·
Il.13.778 ἐξ οὗ γὰρ παρὰ νηυσὶ μάχην ἤγειρας ἑταίρων,
Il.13.779 ἐκ τοῦ δʼ ἐνθάδʼ ἐόντες ὁμιλέομεν Δαναοῖσι
Il.13.780 νωλεμέως· ἕταροι δὲ κατέκταθεν οὓς σὺ μεταλλᾷς.
Il.13.781 οἴω Δηΐφοβός τε βίη θʼ Ἑλένοιο ἄνακτος
Il.13.782 οἴχεσθον, μακρῇσι τετυμμένω ἐγχείῃσιν
Il.13.783 ἀμφοτέρω κατὰ χεῖρα· φόνον δʼ ἤμυνε Κρονίων.
Il.13.784 νῦν δʼ ἄρχʼ ὅππῃ σε κραδίη θυμός τε κελεύει·
Il.13.785 ἡμεῖς δʼ ἐμμεμαῶτες ἅμʼ ἑψόμεθʼ, οὐδέ τί φημι
Il.13.786 ἀλκῆς δευήσεσθαι, ὅση δύναμίς γε πάρεστι.
Il.13.787 πὰρ δύναμιν δʼ οὐκ ἔστι καὶ ἐσσύμενον πολεμίζειν.
Il.13.788 ὣς εἰπὼν παρέπεισεν ἀδελφειοῦ φρένας ἥρως·
Il.13.789 βὰν δʼ ἴμεν ἔνθα μάλιστα μάχη καὶ φύλοπις ἦεν
Il.13.790 ἀμφί τε Κεβριόνην καὶ ἀμύμονα Πουλυδάμαντα
Il.13.791 Φάλκην Ὀρθαῖόν τε καὶ ἀντίθεον Πολυφήτην
Il.13.792 Πάλμύν τʼ Ἀσκάνιόν τε Μόρυν θʼ υἷʼ Ἱπποτίωνος,
Il.13.793 οἵ ῥʼ ἐξ Ἀσκανίης ἐριβώλακος ἦλθον ἀμοιβοὶ
Il.13.794 ἠοῖ τῇ προτέρῃ· τότε δὲ Ζεὺς ὦρσε μάχεσθαι.
Il.13.795 οἳ δʼ ἴσαν ἀργαλέων ἀνέμων ἀτάλαντοι ἀέλλῃ,
Il.13.796 ἥ ῥά θʼ ὑπὸ βροντῆς πατρὸς Διὸς εἶσι πέδον δέ,
Il.13.797 θεσπεσίῳ δʼ ὁμάδῳ ἁλὶ μίσγεται, ἐν δέ τε πολλὰ
Il.13.798 κύματα παφλάζοντα πολυφλοίσβοιο θαλάσσης
Il.13.799 κυρτὰ φαληριόωντα, πρὸ μέν τʼ ἄλλʼ, αὐτὰρ ἐπʼ ἄλλα·
Il.13.800 ὣς Τρῶες πρὸ μὲν ἄλλοι ἀρηρότες, αὐτὰρ ἐπʼ ἄλλοι,
Il.13.801 χαλκῷ μαρμαίροντες ἅμʼ ἡγεμόνεσσιν ἕποντο.
Il.13.802 Ἕκτωρ δʼ ἡγεῖτο βροτολοιγῷ ἶσος Ἄρηϊ
Il.13.803 Πριαμίδης· πρόσθεν δʼ ἔχεν ἀσπίδα πάντοσʼ ἐΐσην
Il.13.804 ῥινοῖσιν πυκινήν, πολλὸς δʼ ἐπελήλατο χαλκός·
Il.13.805 ἀμφὶ δέ οἱ κροτάφοισι φαεινὴ σείετο πήληξ.
Il.13.806 πάντῃ δʼ ἀμφὶ φάλαγγας ἐπειρᾶτο προποδίζων,
Il.13.807 εἴ πώς οἱ εἴξειαν ὑπασπίδια προβιβῶντι·
Il.13.808 ἀλλʼ οὐ σύγχει θυμὸν ἐνὶ στήθεσσιν Ἀχαιῶν.
Il.13.809 Αἴας δὲ πρῶτος προκαλέσσατο μακρὰ βιβάσθων·
Il.13.810 δαιμόνιε σχεδὸν ἐλθέ· τί ἢ δειδίσσεαι αὔτως
Il.13.811 Ἀργείους; οὔ τοί τι μάχης ἀδαήμονές εἰμεν,
Il.13.812 ἀλλὰ Διὸς μάστιγι κακῇ ἐδάμημεν Ἀχαιοί.
Il.13.813 ἦ θήν πού τοι θυμὸς ἐέλπεται ἐξαλαπάξειν
Il.13.814 νῆας· ἄφαρ δέ τε χεῖρες ἀμύνειν εἰσὶ καὶ ἡμῖν.
Il.13.815 ἦ κε πολὺ φθαίη εὖ ναιομένη πόλις ὑμὴ
Il.13.816 χερσὶν ὑφʼ ἡμετέρῃσιν ἁλοῦσά τε περθομένη τε.
Il.13.817 σοὶ δʼ αὐτῷ φημὶ σχεδὸν ἔμμεναι ὁππότε φεύγων
Il.13.818 ἀρήσῃ Διὶ πατρὶ καὶ ἄλλοις ἀθανάτοισι
Il.13.819 θάσσονας ἰρήκων ἔμεναι καλλίτριχας ἵππους,
Il.13.820 οἵ σε πόλιν δʼ οἴσουσι κονίοντες πεδίοιο.
Il.13.821 ὣς ἄρα οἱ εἰπόντι ἐπέπτατο δεξιὸς ὄρνις
Il.13.822 αἰετὸς ὑψιπέτης· ἐπὶ δʼ ἴαχε λαὸς Ἀχαιῶν
Il.13.823 θάρσυνος οἰωνῷ· ὃ δʼ ἀμείβετο φαίδιμος Ἕκτωρ·
Il.13.824 Αἶαν ἁμαρτοεπὲς βουγάϊε ποῖον ἔειπες·
Il.13.825 εἰ γὰρ ἐγὼν οὕτω γε Διὸς πάϊς αἰγιόχοιο
Il.13.826 εἴην ἤματα πάντα, τέκοι δέ με πότνια Ἥρη,
Il.13.827 τιοίμην δʼ ὡς τίετʼ Ἀθηναίη καὶ Ἀπόλλων,
Il.13.828 ὡς νῦν ἡμέρη ἥδε κακὸν φέρει Ἀργείοισι
Il.13.829 πᾶσι μάλʼ, ἐν δὲ σὺ τοῖσι πεφήσεαι, αἴ κε ταλάσσῃς
Il.13.830 μεῖναι ἐμὸν δόρυ μακρόν, ὅ τοι χρόα λειριόεντα
Il.13.831 δάψει· ἀτὰρ Τρώων κορέεις κύνας ἠδʼ οἰωνοὺς
Il.13.832 δημῷ καὶ σάρκεσσι πεσὼν ἐπὶ νηυσὶν Ἀχαιῶν.
Il.13.833 ὣς ἄρα φωνήσας ἡγήσατο· τοὶ δʼ ἅμʼ ἕποντο
Il.13.834 ἠχῇ θεσπεσίῃ, ἐπὶ δʼ ἴαχε λαὸς ὄπισθεν.
Il.13.835 Ἀργεῖοι δʼ ἑτέρωθεν ἐπίαχον, οὐδὲ λάθοντο
Il.13.836 ἀλκῆς, ἀλλʼ ἔμενον Τρώων ἐπιόντας ἀρίστους.
Il.13.837 ἠχὴ δʼ ἀμφοτέρων ἵκετʼ αἰθέρα καὶ Διὸς αὐγάς.
Il.14.1 Νέστορα δʼ οὐκ ἔλαθεν ἰαχὴ πίνοντά περ ἔμπης,
Il.14.2 ἀλλʼ Ἀσκληπιάδην ἔπεα πτερόεντα προσηύδα·
Il.14.3 φράζεο δῖε Μαχᾶον ὅπως ἔσται τάδε ἔργα·
Il.14.4 μείζων δὴ παρὰ νηυσὶ βοὴ θαλερῶν αἰζηῶν.
Il.14.5 ἀλλὰ σὺ μὲν νῦν πῖνε καθήμενος αἴθοπα οἶνον
Il.14.6 εἰς ὅ κε θερμὰ λοετρὰ ἐϋπλόκαμος Ἑκαμήδη
Il.14.7 θερμήνῃ καὶ λούσῃ ἄπο βρότον αἱματόεντα·
Il.14.8 αὐτὰρ ἐγὼν ἐλθὼν τάχα εἴσομαι ἐς περιωπήν.
Il.14.9 ὣς εἰπὼν σάκος εἷλε τετυγμένον υἷος ἑοῖο
Il.14.10 κείμενον ἐν κλισίῃ Θρασυμήδεος ἱπποδάμοιο
Il.14.11 χαλκῷ παμφαῖνον· ὃ δʼ ἔχʼ ἀσπίδα πατρὸς ἑοῖο.
Il.14.12 εἵλετο δʼ ἄλκιμον ἔγχος ἀκαχμένον ὀξέϊ χαλκῷ,
Il.14.13 στῆ δʼ ἐκτὸς κλισίης, τάχα δʼ εἴσιδεν ἔργον ἀεικὲς
Il.14.14 τοὺς μὲν ὀρινομένους, τοὺς δὲ κλονέοντας ὄπισθε
Il.14.15 Τρῶας ὑπερθύμους· ἐρέριπτο δὲ τεῖχος Ἀχαιῶν.
Il.14.16 ὡς δʼ ὅτε πορφύρῃ πέλαγος μέγα κύματι κωφῷ
Il.14.17 ὀσσόμενον λιγέων ἀνέμων λαιψηρὰ κέλευθα
Il.14.18 αὔτως, οὐδʼ ἄρα τε προκυλίνδεται οὐδετέρωσε,
Il.14.19 πρίν τινα κεκριμένον καταβήμεναι ἐκ Διὸς οὖρον,
Il.14.20 ὣς ὃ γέρων ὅρμαινε δαϊζόμενος κατὰ θυμὸν
Il.14.21 διχθάδιʼ, ἢ μεθʼ ὅμιλον ἴοι Δαναῶν ταχυπώλων,
Il.14.22 ἦε μετʼ Ἀτρεΐδην Ἀγαμέμνονα ποιμένα λαῶν.
Il.14.23 ὧδε δέ οἱ φρονέοντι δοάσσατο κέρδιον εἶναι
Il.14.24 βῆναι ἐπʼ Ἀτρεΐδην. οἳ δʼ ἀλλήλους ἐνάριζον
Il.14.25 μαρνάμενοι· λάκε δέ σφι περὶ χροῒ χαλκὸς ἀτειρὴς
Il.14.26 νυσσομένων ξίφεσίν τε καὶ ἔγχεσιν ἀμφιγύοισι.
Il.14.27 Νέστορι δὲ ξύμβληντο διοτρεφέες βασιλῆες
Il.14.28 πὰρ νηῶν ἀνιόντες ὅσοι βεβλήατο χαλκῷ
Il.14.29 Τυδεΐδης Ὀδυσεύς τε καὶ Ἀτρεΐδης Ἀγαμέμνων.
Il.14.30 πολλὸν γάρ ῥʼ ἀπάνευθε μάχης εἰρύατο νῆες
Il.14.31 θῖνʼ ἔφʼ ἁλὸς πολιῆς· τὰς γὰρ πρώτας πεδίον δὲ
Il.14.32 εἴρυσαν, αὐτὰρ τεῖχος ἐπὶ πρύμνῃσιν ἔδειμαν.
Il.14.33 οὐδὲ γὰρ οὐδʼ εὐρύς περ ἐὼν ἐδυνήσατο πάσας
Il.14.34 αἰγιαλὸς νῆας χαδέειν, στείνοντο δὲ λαοί·
Il.14.35 τώ ῥα προκρόσσας ἔρυσαν, καὶ πλῆσαν ἁπάσης
Il.14.36 ἠϊόνος στόμα μακρόν, ὅσον συνεέργαθον ἄκραι.
Il.14.37 τώ ῥʼ οἵ γʼ ὀψείοντες ἀϋτῆς καὶ πολέμοιο
Il.14.38 ἔγχει ἐρειδόμενοι κίον ἀθρόοι· ἄχνυτο δέ σφι
Il.14.39 θυμὸς ἐνὶ στήθεσσιν. ὃ δὲ ξύμβλητο γεραιὸς
Il.14.40 Νέστωρ, πτῆξε δὲ θυμὸν ἐνὶ στήθεσσιν Ἀχαιῶν.
Il.14.41 τὸν καὶ φωνήσας προσέφη κρείων Ἀγαμέμνων·
Il.14.42 ὦ Νέστορ Νηληϊάδη μέγα κῦδος Ἀχαιῶν
Il.14.43 τίπτε λιπὼν πόλεμον φθισήνορα δεῦρʼ ἀφικάνεις;
Il.14.44 δείδω μὴ δή μοι τελέσῃ ἔπος ὄβριμος Ἕκτωρ,
Il.14.45 ὥς ποτʼ ἐπηπείλησεν ἐνὶ Τρώεσσʼ ἀγορεύων
Il.14.46 μὴ πρὶν πὰρ νηῶν προτὶ Ἴλιον ἀπονέεσθαι
Il.14.47 πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.
Il.14.48 κεῖνος τὼς ἀγόρευε· τὰ δὴ νῦν πάντα τελεῖται.
Il.14.49 ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ
Il.14.50 ἐν θυμῷ βάλλονται ἐμοὶ χόλον ὥς περ Ἀχιλλεὺς
Il.14.51 οὐδʼ ἐθέλουσι μάχεσθαι ἐπὶ πρυμνῇσι νέεσσι.
Il.14.52 τὸν δʼ ἠμείβετʼ ἔπειτα Γερήνιος ἱππότα Νέστωρ·
Il.14.53 ἦ δὴ ταῦτά γʼ ἑτοῖμα τετεύχαται, οὐδέ κεν ἄλλως
Il.14.54 Ζεὺς ὑψιβρεμέτης αὐτὸς παρατεκτήναιτο.
Il.14.55 τεῖχος μὲν γὰρ δὴ κατερήριπεν, ᾧ ἐπέπιθμεν
Il.14.56 ἄρρηκτον νηῶν τε καὶ αὐτῶν εἶλαρ ἔσεσθαι·
Il.14.57 οἳ δʼ ἐπὶ νηυσὶ θοῇσι μάχην ἀλίαστον ἔχουσι
Il.14.58 νωλεμές· οὐδʼ ἂν ἔτι γνοίης μάλα περ σκοπιάζων
Il.14.59 ὁπποτέρωθεν Ἀχαιοὶ ὀρινόμενοι κλονέονται,
Il.14.60 ὡς ἐπιμὶξ κτείνονται, ἀϋτὴ δʼ οὐρανὸν ἵκει.
Il.14.61 ἡμεῖς δὲ φραζώμεθʼ ὅπως ἔσται τάδε ἔργα
Il.14.62 εἴ τι νόος ῥέξει· πόλεμον δʼ οὐκ ἄμμε κελεύω
Il.14.63 δύμεναι· οὐ γάρ πως βεβλημένον ἐστὶ μάχεσθαι.
Il.14.64 τὸν δʼ αὖτε προσέειπεν ἄναξ ἀνδρῶν Ἀγαμέμνων·
Il.14.65 Νέστορ ἐπεὶ δὴ νηυσὶν ἔπι πρυμνῇσι μάχονται,
Il.14.66 τεῖχος δʼ οὐκ ἔχραισμε τετυγμένον, οὐδέ τι τάφρος,
Il.14.67 ᾗ ἔπι πολλὰ πάθον Δαναοί, ἔλποντο δὲ θυμῷ
Il.14.68 ἄρρηκτον νηῶν τε καὶ αὐτῶν εἶλαρ ἔσεσθαι·
Il.14.69 οὕτω που Διὶ μέλλει ὑπερμενέϊ φίλον εἶναι
Il.14.70 νωνύμνους ἀπολέσθαι ἀπʼ Ἄργεος ἐνθάδʼ Ἀχαιούς.
Il.14.71 ᾔδεα μὲν γὰρ ὅτε πρόφρων Δαναοῖσιν ἄμυνεν,
Il.14.72 οἶδα δὲ νῦν ὅτε τοὺς μὲν ὁμῶς μακάρεσσι θεοῖσι
Il.14.73 κυδάνει, ἡμέτερον δὲ μένος καὶ χεῖρας ἔδησεν.
Il.14.74 ἀλλʼ ἄγεθʼ ὡς ἂν ἐγὼν εἴπω πειθώμεθα πάντες.
Il.14.75 νῆες ὅσαι πρῶται εἰρύαται ἄγχι θαλάσσης
Il.14.76 ἕλκωμεν, πάσας δὲ ἐρύσσομεν εἰς ἅλα δῖαν,
Il.14.77 ὕψι δʼ ἐπʼ εὐνάων ὁρμίσσομεν, εἰς ὅ κεν ἔλθῃ
Il.14.78 νὺξ ἀβρότη, ἢν καὶ τῇ ἀπόσχωνται πολέμοιο
Il.14.79 Τρῶες· ἔπειτα δέ κεν ἐρυσαίμεθα νῆας ἁπάσας.
Il.14.80 οὐ γάρ τις νέμεσις φυγέειν κακόν, οὐδʼ ἀνὰ νύκτα.
Il.14.81 βέλτερον ὃς φεύγων προφύγῃ κακὸν ἠὲ ἁλώῃ.
Il.14.82 τὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Il.14.83 Ἀτρεΐδη ποῖόν σε ἔπος φύγεν ἕρκος ὀδόντων·
Il.14.84 οὐλόμενʼ αἴθʼ ὤφελλες ἀεικελίου στρατοῦ ἄλλου
Il.14.85 σημαίνειν, μὴ δʼ ἄμμιν ἀνασσέμεν, οἷσιν ἄρα Ζεὺς
Il.14.86 ἐκ νεότητος ἔδωκε καὶ ἐς γῆρας τολυπεύειν
Il.14.87 ἀργαλέους πολέμους, ὄφρα φθιόμεσθα ἕκαστος.
Il.14.88 οὕτω δὴ μέμονας Τρώων πόλιν εὐρυάγυιαν
Il.14.89 καλλείψειν, ἧς εἵνεκʼ ὀϊζύομεν κακὰ πολλά;
Il.14.90 σίγα, μή τίς τʼ ἄλλος Ἀχαιῶν τοῦτον ἀκούσῃ
Il.14.91 μῦθον, ὃν οὔ κεν ἀνήρ γε διὰ στόμα πάμπαν ἄγοιτο
Il.14.92 ὅς τις ἐπίσταιτο ᾗσι φρεσὶν ἄρτια βάζειν
Il.14.93 σκηπτοῦχός τʼ εἴη, καί οἱ πειθοίατο λαοὶ
Il.14.94 τοσσοίδʼ ὅσσοισιν σὺ μετʼ Ἀργείοισιν ἀνάσσεις·
Il.14.95 νῦν δέ σευ ὠνοσάμην πάγχυ φρένας, οἷον ἔειπες·
Il.14.96 ὃς κέλεαι πολέμοιο συνεσταότος καὶ ἀϋτῆς
Il.14.97 νῆας ἐϋσσέλμους ἅλαδʼ ἑλκέμεν, ὄφρʼ ἔτι μᾶλλον
Il.14.98 Τρωσὶ μὲν εὐκτὰ γένηται ἐπικρατέουσί περ ἔμπης,
Il.14.99 ἡμῖν δʼ αἰπὺς ὄλεθρος ἐπιρρέπῃ. οὐ γὰρ Ἀχαιοὶ
Il.14.100 σχήσουσιν πόλεμον νηῶν ἅλα δʼ ἑλκομενάων,
Il.14.101 ἀλλʼ ἀποπαπτανέουσιν, ἐρωήσουσι δὲ χάρμης.
Il.14.102 ἔνθά κε σὴ βουλὴ δηλήσεται ὄρχαμε λαῶν.
Il.14.103 τὸν δʼ ἠμείβετʼ ἔπειτα ἄναξ ἀνδρῶν Ἀγαμέμνων·
Il.14.104 ὦ Ὀδυσεῦ μάλα πώς με καθίκεο θυμὸν ἐνιπῇ
Il.14.105 ἀργαλέῃ· ἀτὰρ οὐ μὲν ἐγὼν ἀέκοντας ἄνωγα
Il.14.106 νῆας ἐϋσσέλμους ἅλα δʼ ἑλκέμεν υἷας Ἀχαιῶν.
Il.14.107 νῦν δʼ εἴη ὃς τῆσδέ γʼ ἀμείνονα μῆτιν ἐνίσποι
Il.14.108 ἢ νέος ἠὲ παλαιός· ἐμοὶ δέ κεν ἀσμένῳ εἴη.
Il.14.109 τοῖσι δὲ καὶ μετέειπε βοὴν ἀγαθὸς Διομήδης·
Il.14.110 ἐγγὺς ἀνήρ· οὐ δηθὰ ματεύσομεν· αἴ κʼ ἐθέλητε
Il.14.111 πείθεσθαι, καὶ μή τι κότῳ ἀγάσησθε ἕκαστος
Il.14.112 οὕνεκα δὴ γενεῆφι νεώτατός εἰμι μεθʼ ὑμῖν·
Il.14.113 πατρὸς δʼ ἐξ ἀγαθοῦ καὶ ἐγὼ γένος εὔχομαι εἶναι
Il.14.114 Τυδέος, ὃν Θήβῃσι χυτὴ κατὰ γαῖα καλύπτει.
Il.14.115 πορθεῖ γὰρ τρεῖς παῖδες ἀμύμονες ἐξεγένοντο,
Il.14.116 οἴκεον δʼ ἐν Πλευρῶνι καὶ αἰπεινῇ Καλυδῶνι
Il.14.117 Ἄγριος ἠδὲ Μέλας, τρίτατος δʼ ἦν ἱππότα Οἰνεὺς
Il.14.118 πατρὸς ἐμοῖο πατήρ· ἀρετῇ δʼ ἦν ἔξοχος αὐτῶν.
Il.14.119 ἀλλʼ ὃ μὲν αὐτόθι μεῖνε, πατὴρ δʼ ἐμὸς Ἄργεϊ νάσθη
Il.14.120 πλαγχθείς· ὡς γάρ που Ζεὺς ἤθελε καὶ θεοὶ ἄλλοι.
Il.14.121 Ἀδρήστοιο δʼ ἔγημε θυγατρῶν, ναῖε δὲ δῶμα
Il.14.122 ἀφνειὸν βιότοιο, ἅλις δέ οἱ ἦσαν ἄρουραι
Il.14.123 πυροφόροι, πολλοὶ δὲ φυτῶν ἔσαν ὄρχατοι ἀμφίς,
Il.14.124 πολλὰ δέ οἱ πρόβατʼ ἔσκε· κέκαστο δὲ πάντας Ἀχαιοὺς
Il.14.125 ἐγχείῃ· τὰ δὲ μέλλετʼ ἀκουέμεν, εἰ ἐτεόν περ.
Il.14.126 τὼ οὐκ ἄν με γένος γε κακὸν καὶ ἀνάλκιδα φάντες
Il.14.127 μῦθον ἀτιμήσαιτε πεφασμένον ὅν κʼ ἐῢ εἴπω.
Il.14.128 δεῦτʼ ἴομεν πόλεμον δὲ καὶ οὐτάμενοί περ ἀνάγκῃ.
Il.14.129 ἔνθα δʼ ἔπειτʼ αὐτοὶ μὲν ἐχώμεθα δηϊοτῆτος
Il.14.130 ἐκ βελέων, μή πού τις ἐφʼ ἕλκεϊ ἕλκος ἄρηται·
Il.14.131 ἄλλους δʼ ὀτρύνοντες ἐνήσομεν, οἳ τὸ πάρος περ
Il.14.132 θυμῷ ἦρα φέροντες ἀφεστᾶσʼ οὐδὲ μάχονται.
Il.14.133 ὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο·
Il.14.134 βὰν δʼ ἴμεν, ἦρχε δʼ ἄρά σφιν ἄναξ ἀνδρῶν Ἀγαμέμνων.
Il.14.135 οὐδʼ ἀλαοσκοπιὴν εἶχε κλυτὸς ἐννοσίγαιος,
Il.14.136 ἀλλὰ μετʼ αὐτοὺς ἦλθε παλαιῷ φωτὶ ἐοικώς,
Il.14.137 δεξιτερὴν δʼ ἕλε χεῖρʼ Ἀγαμέμνονος Ἀτρεΐδαο,
Il.14.138 καί μιν φωνήσας ἔπεα πτερόεντα προσηύδα·
Il.14.139 Ἀτρεΐδη νῦν δή που Ἀχιλλῆος ὀλοὸν κῆρ
Il.14.140 γηθεῖ ἐνὶ στήθεσσι φόνον καὶ φύζαν Ἀχαιῶν
Il.14.141 δερκομένῳ, ἐπεὶ οὔ οἱ ἔνι φρένες οὐδʼ ἠβαιαί.
Il.14.142 ἀλλʼ ὃ μὲν ὣς ἀπόλοιτο, θεὸς δέ ἑ σιφλώσειε·
Il.14.143 σοὶ δʼ οὔ πω μάλα πάγχυ θεοὶ μάκαρες κοτέουσιν,
Il.14.144 ἀλλʼ ἔτι που Τρώων ἡγήτορες ἠδὲ μέδοντες
Il.14.145 εὐρὺ κονίσουσιν πεδίον, σὺ δʼ ἐπόψεαι αὐτὸς
Il.14.146 φεύγοντας προτὶ ἄστυ νεῶν ἄπο καὶ κλισιάων.
Il.14.147 ὣς εἰπὼν μέγʼ ἄϋσεν ἐπεσσύμενος πεδίοιο.
Il.14.148 ὅσσόν τʼ ἐννεάχιλοι ἐπίαχον ἢ δεκάχιλοι
Il.14.149 ἀνέρες ἐν πολέμῳ ἔριδα ξυνάγοντες Ἄρηος,
Il.14.150 τόσσην ἐκ στήθεσφιν ὄπα κρείων ἐνοσίχθων
Il.14.151 ἧκεν· Ἀχαιοῖσιν δὲ μέγα σθένος ἔμβαλʼ ἑκάστῳ
Il.14.152 καρδίῃ, ἄληκτον πολεμίζειν ἠδὲ μάχεσθαι.
Il.14.153 Ἥρη δʼ εἰσεῖδε χρυσόθρονος ὀφθαλμοῖσι
Il.14.154 στᾶσʼ ἐξ Οὐλύμποιο ἀπὸ ῥίου· αὐτίκα δʼ ἔγνω
Il.14.155 τὸν μὲν ποιπνύοντα μάχην ἀνὰ κυδιάνειραν
Il.14.156 αὐτοκασίγνητον καὶ δαέρα, χαῖρε δὲ θυμῷ·
Il.14.157 Ζῆνα δʼ ἐπʼ ἀκροτάτης κορυφῆς πολυπίδακος Ἴδης
Il.14.158 ἥμενον εἰσεῖδε, στυγερὸς δέ οἱ ἔπλετο θυμῷ.
Il.14.159 μερμήριξε δʼ ἔπειτα βοῶπις πότνια Ἥρη
Il.14.160 ὅππως ἐξαπάφοιτο Διὸς νόον αἰγιόχοιο·
Il.14.161 ἥδε δέ οἱ κατὰ θυμὸν ἀρίστη φαίνετο βουλὴ
Il.14.162 ἐλθεῖν εἰς Ἴδην εὖ ἐντύνασαν ἓ αὐτήν,
Il.14.163 εἴ πως ἱμείραιτο παραδραθέειν φιλότητι
Il.14.164 ᾗ χροιῇ, τῷ δʼ ὕπνον ἀπήμονά τε λιαρόν τε
Il.14.165 χεύῃ ἐπὶ βλεφάροισιν ἰδὲ φρεσὶ πευκαλίμῃσι.
Il.14.166 βῆ δʼ ἴμεν ἐς θάλαμον, τόν οἱ φίλος υἱὸς ἔτευξεν
Il.14.167 Ἥφαιστος, πυκινὰς δὲ θύρας σταθμοῖσιν ἐπῆρσε
Il.14.168 κληῗδι κρυπτῇ, τὴν δʼ οὐ θεὸς ἄλλος ἀνῷγεν·
Il.14.169 ἔνθʼ ἥ γʼ εἰσελθοῦσα θύρας ἐπέθηκε φαεινάς.
Il.14.170 ἀμβροσίῃ μὲν πρῶτον ἀπὸ χροὸς ἱμερόεντος
Il.14.171 λύματα πάντα κάθηρεν, ἀλείψατο δὲ λίπʼ ἐλαίῳ
Il.14.172 ἀμβροσίῳ ἑδανῷ, τό ῥά οἱ τεθυωμένον ἦεν·
Il.14.173 τοῦ καὶ κινυμένοιο Διὸς κατὰ χαλκοβατὲς δῶ
Il.14.174 ἔμπης ἐς γαῖάν τε καὶ οὐρανὸν ἵκετʼ ἀϋτμή.
Il.14.175 τῷ ῥʼ ἥ γε χρόα καλὸν ἀλειψαμένη ἰδὲ χαίτας
Il.14.176 πεξαμένη χερσὶ πλοκάμους ἔπλεξε φαεινοὺς
Il.14.177 καλοὺς ἀμβροσίους ἐκ κράατος ἀθανάτοιο.
Il.14.178 ἀμφὶ δʼ ἄρʼ ἀμβρόσιον ἑανὸν ἕσαθʼ, ὅν οἱ Ἀθήνη
Il.14.179 ἔξυσʼ ἀσκήσασα, τίθει δʼ ἐνὶ δαίδαλα πολλά·
Il.14.180 χρυσείῃς δʼ ἐνετῇσι κατὰ στῆθος περονᾶτο.
Il.14.181 ζώσατο δὲ ζώνῃ ἑκατὸν θυσάνοις ἀραρυίῃ,
Il.14.182 ἐν δʼ ἄρα ἕρματα ἧκεν ἐϋτρήτοισι λοβοῖσι
Il.14.183 τρίγληνα μορόεντα· χάρις δʼ ἀπελάμπετο πολλή.
Il.14.184 κρηδέμνῳ δʼ ἐφύπερθε καλύψατο δῖα θεάων
Il.14.185 καλῷ νηγατέῳ· λευκὸν δʼ ἦν ἠέλιος ὥς·
Il.14.186 ποσσὶ δʼ ὑπὸ λιπαροῖσιν ἐδήσατο καλὰ πέδιλα.
Il.14.187 αὐτὰρ ἐπεὶ δὴ πάντα περὶ χροῒ θήκατο κόσμον
Il.14.188 βῆ ῥʼ ἴμεν ἐκ θαλάμοιο, καλεσσαμένη δʼ Ἀφροδίτην
Il.14.189 τῶν ἄλλων ἀπάνευθε θεῶν πρὸς μῦθον ἔειπε·
Il.14.190 ἦ ῥά νύ μοί τι πίθοιο φίλον τέκος ὅττί κεν εἴπω,
Il.14.191 ἦέ κεν ἀρνήσαιο κοτεσσαμένη τό γε θυμῷ,
Il.14.192 οὕνεκʼ ἐγὼ Δαναοῖσι, σὺ δὲ Τρώεσσιν ἀρήγεις;
Il.14.193 τὴν δʼ ἠμείβετʼ ἔπειτα Διὸς θυγάτηρ Ἀφροδίτη·
Il.14.194 Ἥρη πρέσβα θεὰ θύγατερ μεγάλοιο Κρόνοιο
Il.14.195 αὔδα ὅ τι φρονέεις· τελέσαι δέ με θυμὸς ἄνωγεν,
Il.14.196 εἰ δύναμαι τελέσαι γε καὶ εἰ τετελεσμένον ἐστίν.
Il.14.197 τὴν δὲ δολοφρονέουσα προσηύδα πότνια Ἥρη·
Il.14.198 δὸς νῦν μοι φιλότητα καὶ ἵμερον, ᾧ τε σὺ πάντας
Il.14.199 δαμνᾷ ἀθανάτους ἠδὲ θνητοὺς ἀνθρώπους.
Il.14.200 εἶμι γὰρ ὀψομένη πολυφόρβου πείρατα γαίης,
Il.14.201 Ὠκεανόν τε θεῶν γένεσιν καὶ μητέρα Τηθύν,
Il.14.202 οἵ μʼ ἐν σφοῖσι δόμοισιν ἐῢ τρέφον ἠδʼ ἀτίταλλον
Il.14.203 δεξάμενοι Ῥείας, ὅτε τε Κρόνον εὐρύοπα Ζεὺς
Il.14.204 γαίης νέρθε καθεῖσε καὶ ἀτρυγέτοιο θαλάσσης·
Il.14.205 τοὺς εἶμʼ ὀψομένη, καί σφʼ ἄκριτα νείκεα λύσω·
Il.14.206 ἤδη γὰρ δηρὸν χρόνον ἀλλήλων ἀπέχονται
Il.14.207 εὐνῆς καὶ φιλότητος, ἐπεὶ χόλος ἔμπεσε θυμῷ.
Il.14.208 εἰ κείνω ἐπέεσσι παραιπεπιθοῦσα φίλον κῆρ
Il.14.209 εἰς εὐνὴν ἀνέσαιμι ὁμωθῆναι φιλότητι,
Il.14.210 αἰεί κέ σφι φίλη τε καὶ αἰδοίη καλεοίμην.
Il.14.211 τὴν δʼ αὖτε προσέειπε φιλομειδὴς Ἀφροδίτη·
Il.14.212 οὐκ ἔστʼ οὐδὲ ἔοικε τεὸν ἔπος ἀρνήσασθαι·
Il.14.213 Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.
Il.14.214 ἦ, καὶ ἀπὸ στήθεσφιν ἐλύσατο κεστὸν ἱμάντα
Il.14.215 ποικίλον, ἔνθα δέ οἱ θελκτήρια πάντα τέτυκτο·
Il.14.216 ἔνθʼ ἔνι μὲν φιλότης, ἐν δʼ ἵμερος, ἐν δʼ ὀαριστὺς
Il.14.217 πάρφασις, ἥ τʼ ἔκλεψε νόον πύκα περ φρονεόντων.
Il.14.218 τόν ῥά οἱ ἔμβαλε χερσὶν ἔπος τʼ ἔφατʼ ἔκ τʼ ὀνόμαζε·
Il.14.219 τῆ νῦν τοῦτον ἱμάντα τεῷ ἐγκάτθεο κόλπῳ
Il.14.220 ποικίλον, ᾧ ἔνι πάντα τετεύχαται· οὐδέ σέ φημι
Il.14.221 ἄπρηκτόν γε νέεσθαι, ὅ τι φρεσὶ σῇσι μενοινᾷς.
Il.14.222 ὣς φάτο, μείδησεν δὲ βοῶπις πότνια Ἥρη,
Il.14.223 μειδήσασα δʼ ἔπειτα ἑῷ ἐγκάτθετο κόλπῳ.
Il.14.224 ἣ μὲν ἔβη πρὸς δῶμα Διὸς θυγάτηρ Ἀφροδίτη,
Il.14.225 Ἥρη δʼ ἀΐξασα λίπεν ῥίον Οὐλύμποιο,
Il.14.226 Πιερίην δʼ ἐπιβᾶσα καὶ Ἠμαθίην ἐρατεινὴν
Il.14.227 σεύατʼ ἐφʼ ἱπποπόλων Θρῃκῶν ὄρεα νιφόεντα
Il.14.228 ἀκροτάτας κορυφάς· οὐδὲ χθόνα μάρπτε ποδοῖιν·
Il.14.229 ἐξ Ἀθόω δʼ ἐπὶ πόντον ἐβήσετο κυμαίνοντα,
Il.14.230 Λῆμνον δʼ εἰσαφίκανε πόλιν θείοιο Θόαντος.
Il.14.231 ἔνθʼ Ὕπνῳ ξύμβλητο κασιγνήτῳ Θανάτοιο,
Il.14.232 ἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζεν·
Il.14.233 Ὕπνε ἄναξ πάντων τε θεῶν πάντων τʼ ἀνθρώπων,
Il.14.234 ἠμὲν δή ποτʼ ἐμὸν ἔπος ἔκλυες, ἠδʼ ἔτι καὶ νῦν
Il.14.235 πείθευ· ἐγὼ δέ κέ τοι ἰδέω χάριν ἤματα πάντα.
Il.14.236 κοίμησόν μοι Ζηνὸς ὑπʼ ὀφρύσιν ὄσσε φαεινὼ
Il.14.237 αὐτίκʼ ἐπεί κεν ἐγὼ παραλέξομαι ἐν φιλότητι.
Il.14.238 δῶρα δέ τοι δώσω καλὸν θρόνον ἄφθιτον αἰεὶ
Il.14.239 χρύσεον· Ἥφαιστος δέ κʼ ἐμὸς πάϊς ἀμφιγυήεις
Il.14.240 τεύξειʼ ἀσκήσας, ὑπὸ δὲ θρῆνυν ποσὶν ἥσει,
Il.14.241 τῷ κεν ἐπισχοίης λιπαροὺς πόδας εἰλαπινάζων.
Il.14.242 τὴν δʼ ἀπαμειβόμενος προσεφώνεε νήδυμος Ὕπνος·
Il.14.243 Ἥρη πρέσβα θεὰ θύγατερ μεγάλοιο Κρόνοιο
Il.14.244 ἄλλον μέν κεν ἔγωγε θεῶν αἰειγενετάων
Il.14.245 ῥεῖα κατευνήσαιμι, καὶ ἂν ποταμοῖο ῥέεθρα
Il.14.246 Ὠκεανοῦ, ὅς περ γένεσις πάντεσσι τέτυκται·
Il.14.247 Ζηνὸς δʼ οὐκ ἂν ἔγωγε Κρονίονος ἆσσον ἱκοίμην
Il.14.248 οὐδὲ κατευνήσαιμʼ, ὅτε μὴ αὐτός γε κελεύοι.
Il.14.249 ἤδη γάρ με καὶ ἄλλο τεὴ ἐπίνυσσεν ἐφετμὴ
Il.14.250 ἤματι τῷ ὅτε κεῖνος ὑπέρθυμος Διὸς υἱὸς
Il.14.251 ἔπλεεν Ἰλιόθεν Τρώων πόλιν ἐξαλαπάξας.
Il.14.252 ἤτοι ἐγὼ μὲν ἔλεξα Διὸς νόον αἰγιόχοιο
Il.14.253 νήδυμος ἀμφιχυθείς· σὺ δέ οἱ κακὰ μήσαο θυμῷ
Il.14.254 ὄρσασʼ ἀργαλέων ἀνέμων ἐπὶ πόντον ἀήτας,
Il.14.255 καί μιν ἔπειτα Κόων δʼ εὖ ναιομένην ἀπένεικας
Il.14.256 νόσφι φίλων πάντων. ὃ δʼ ἐπεγρόμενος χαλέπαινε
Il.14.257 ῥιπτάζων κατὰ δῶμα θεούς, ἐμὲ δʼ ἔξοχα πάντων
Il.14.258 ζήτει· καί κέ μʼ ἄϊστον ἀπʼ αἰθέρος ἔμβαλε πόντῳ,
Il.14.259 εἰ μὴ Νὺξ δμήτειρα θεῶν ἐσάωσε καὶ ἀνδρῶν·
Il.14.260 τὴν ἱκόμην φεύγων, ὃ δʼ ἐπαύσατο χωόμενός περ.
Il.14.261 ἅζετο γὰρ μὴ Νυκτὶ θοῇ ἀποθύμια ἕρδοι.
Il.14.262 νῦν αὖ τοῦτό μʼ ἄνωγας ἀμήχανον ἄλλο τελέσσαι.
Il.14.263 τὸν δʼ αὖτε προσέειπε βοῶπις πότνια Ἥρη·
Il.14.264 Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς;
Il.14.265 ἦ φῂς ὣς Τρώεσσιν ἀρηξέμεν εὐρύοπα Ζῆν
Il.14.266 ὡς Ἡρακλῆος περιχώσατο παῖδος ἑοῖο;
Il.14.267 ἀλλʼ ἴθʼ, ἐγὼ δέ κέ τοι Χαρίτων μίαν ὁπλοτεράων
Il.14.268 δώσω ὀπυιέμεναι καὶ σὴν κεκλῆσθαι ἄκοιτιν.
Il.14.270 ὣς φάτο, χήρατο δʼ Ὕπνος, ἀμειβόμενος δὲ προσηύδα·
Il.14.271 ἄγρει νῦν μοι ὄμοσσον ἀάατον Στυγὸς ὕδωρ,
Il.14.272 χειρὶ δὲ τῇ ἑτέρῃ μὲν ἕλε χθόνα πουλυβότειραν,
Il.14.273 τῇ δʼ ἑτέρῃ ἅλα μαρμαρέην, ἵνα νῶϊν ἅπαντες
Il.14.274 μάρτυροι ὦσʼ οἳ ἔνερθε θεοὶ Κρόνον ἀμφὶς ἐόντες,
Il.14.275 ἦ μὲν ἐμοὶ δώσειν Χαρίτων μίαν ὁπλοτεράων
Il.14.276 Πασιθέην, ἧς τʼ αὐτὸς ἐέλδομαι ἤματα πάντα.
Il.14.277 ὣς ἔφατʼ, οὐδʼ ἀπίθησε θεὰ λευκώλενος Ἥρη,
Il.14.278 ὄμνυε δʼ ὡς ἐκέλευε, θεοὺς δʼ ὀνόμηνεν ἅπαντας
Il.14.279 τοὺς ὑποταρταρίους οἳ Τιτῆνες καλέονται.
Il.14.280 αὐτὰρ ἐπεί ῥʼ ὄμοσέν τε τελεύτησέν τε τὸν ὅρκον,
Il.14.281 τὼ βήτην Λήμνου τε καὶ Ἴμβρου ἄστυ λιπόντε
Il.14.282 ἠέρα ἑσσαμένω ῥίμφα πρήσσοντε κέλευθον.
Il.14.283 Ἴδην δʼ ἱκέσθην πολυπίδακα μητέρα θηρῶν
Il.14.284 Λεκτόν, ὅθι πρῶτον λιπέτην ἅλα· τὼ δʼ ἐπὶ χέρσου
Il.14.285 βήτην, ἀκροτάτη δὲ ποδῶν ὕπο σείετο ὕλη.
Il.14.286 ἔνθʼ Ὕπνος μὲν ἔμεινε πάρος Διὸς ὄσσε ἰδέσθαι
Il.14.287 εἰς ἐλάτην ἀναβὰς περιμήκετον, ἣ τότʼ ἐν Ἴδῃ
Il.14.288 μακροτάτη πεφυυῖα διʼ ἠέρος αἰθέρʼ ἵκανεν·
Il.14.289 ἔνθʼ ἧστʼ ὄζοισιν πεπυκασμένος εἰλατίνοισιν
Il.14.290 ὄρνιθι λιγυρῇ ἐναλίγκιος, ἥν τʼ ἐν ὄρεσσι
Il.14.291 χαλκίδα κικλήσκουσι θεοί, ἄνδρες δὲ κύμινδιν.
Il.14.292 Ἥρη δὲ κραιπνῶς προσεβήσετο Γάργαρον ἄκρον
Il.14.293 Ἴδης ὑψηλῆς· ἴδε δὲ νεφεληγερέτα Ζεύς.
Il.14.294 ὡς δʼ ἴδεν, ὥς μιν ἔρως πυκινὰς φρένας ἀμφεκάλυψεν,
Il.14.295 οἷον ὅτε πρῶτόν περ ἐμισγέσθην φιλότητι
Il.14.296 εἰς εὐνὴν φοιτῶντε, φίλους λήθοντε τοκῆας.
Il.14.297 στῆ δʼ αὐτῆς προπάροιθεν ἔπος τʼ ἔφατʼ ἔκ τʼ ὀνόμαζεν·
Il.14.298 Ἥρη πῇ μεμαυῖα κατʼ Οὐλύμπου τόδʼ ἱκάνεις;
Il.14.299 ἵπποι δʼ οὐ παρέασι καὶ ἅρματα τῶν κʼ ἐπιβαίης.
Il.14.300 τὸν δὲ δολοφρονέουσα προσηύδα πότνια Ἥρη·
Il.14.301 ἔρχομαι ὀψομένη πολυφόρβου πείρατα γαίης,
Il.14.302 Ὠκεανόν τε θεῶν γένεσιν καὶ μητέρα Τηθύν,
Il.14.303 οἵ με σφοῖσι δόμοισιν ἐῢ τρέφον ἠδʼ ἀτίταλλον·
Il.14.304 τοὺς εἶμʼ ὀψομένη, καί σφʼ ἄκριτα νείκεα λύσω·
Il.14.305 ἤδη γὰρ δηρὸν χρόνον ἀλλήλων ἀπέχονται
Il.14.306 εὐνῆς καὶ φιλότητος, ἐπεὶ χόλος ἔμπεσε θυμῷ.
Il.14.307 ἵπποι δʼ ἐν πρυμνωρείῃ πολυπίδακος Ἴδης
Il.14.308 ἑστᾶσʼ, οἵ μʼ οἴσουσιν ἐπὶ τραφερήν τε καὶ ὑγρήν.
Il.14.309 νῦν δὲ σεῦ εἵνεκα δεῦρο κατʼ Οὐλύμπου τόδʼ ἱκάνω,
Il.14.310 μή πώς μοι μετέπειτα χολώσεαι, αἴ κε σιωπῇ
Il.14.311 οἴχωμαι πρὸς δῶμα βαθυρρόου Ὠκεανοῖο.
Il.14.312 τὴν δʼ ἀπαμειβόμενος προσέφη νεφεληγερέτα Ζεύς·
Il.14.313 Ἥρη κεῖσε μὲν ἔστι καὶ ὕστερον ὁρμηθῆναι,
Il.14.314 νῶϊ δʼ ἄγʼ ἐν φιλότητι τραπείομεν εὐνηθέντε.
Il.14.315 οὐ γάρ πώ ποτέ μʼ ὧδε θεᾶς ἔρος οὐδὲ γυναικὸς
Il.14.316 θυμὸν ἐνὶ στήθεσσι περιπροχυθεὶς ἐδάμασσεν,
Il.14.317 οὐδʼ ὁπότʼ ἠρασάμην Ἰξιονίης ἀλόχοιο,
Il.14.318 ἣ τέκε Πειρίθοον θεόφιν μήστωρʼ ἀτάλαντον·
Il.14.319 οὐδʼ ὅτε περ Δανάης καλλισφύρου Ἀκρισιώνης,
Il.14.320 ἣ τέκε Περσῆα πάντων ἀριδείκετον ἀνδρῶν·
Il.14.321 οὐδʼ ὅτε Φοίνικος κούρης τηλεκλειτοῖο,
Il.14.322 ἣ τέκε μοι Μίνων τε καὶ ἀντίθεον Ῥαδάμανθυν·
Il.14.323 οὐδʼ ὅτε περ Σεμέλης οὐδʼ Ἀλκμήνης ἐνὶ Θήβῃ,
Il.14.324 ἥ ῥʼ Ἡρακλῆα κρατερόφρονα γείνατο παῖδα·
Il.14.325 ἣ δὲ Διώνυσον Σεμέλη τέκε χάρμα βροτοῖσιν·
Il.14.326 οὐδʼ ὅτε Δήμητρος καλλιπλοκάμοιο ἀνάσσης,
Il.14.327 οὐδʼ ὁπότε Λητοῦς ἐρικυδέος, οὐδὲ σεῦ αὐτῆς,
Il.14.328 ὡς σέο νῦν ἔραμαι καί με γλυκὺς ἵμερος αἱρεῖ.
Il.14.329 τὸν δὲ δολοφρονέουσα προσηύδα πότνια Ἥρη·
Il.14.330 αἰνότατε Κρονίδη ποῖον τὸν μῦθον ἔειπες.
Il.14.331 εἰ νῦν ἐν φιλότητι λιλαίεαι εὐνηθῆναι
Il.14.332 Ἴδης ἐν κορυφῇσι, τὰ δὲ προπέφανται ἅπαντα·
Il.14.333 πῶς κʼ ἔοι εἴ τις νῶϊ θεῶν αἰειγενετάων
Il.14.334 εὕδοντʼ ἀθρήσειε, θεοῖσι δὲ πᾶσι μετελθὼν
Il.14.335 πεφράδοι; οὐκ ἂν ἔγωγε τεὸν πρὸς δῶμα νεοίμην
Il.14.336 ἐξ εὐνῆς ἀνστᾶσα, νεμεσσητὸν δέ κεν εἴη.
Il.14.337 ἀλλʼ εἰ δή ῥʼ ἐθέλεις καί τοι φίλον ἔπλετο θυμῷ,
Il.14.338 ἔστιν τοι θάλαμος, τόν τοι φίλος υἱὸς ἔτευξεν
Il.14.339 Ἥφαιστος, πυκινὰς δὲ θύρας σταθμοῖσιν ἐπῆρσεν·
Il.14.340 ἔνθʼ ἴομεν κείοντες, ἐπεί νύ τοι εὔαδεν εὐνή.
Il.14.341 τὴν δʼ ἀπαμειβόμενος προσέφη νεφεληγερέτα Ζεύς·
Il.14.342 Ἥρη μήτε θεῶν τό γε δείδιθι μήτέ τινʼ ἀνδρῶν
Il.14.343 ὄψεσθαι· τοῖόν τοι ἐγὼ νέφος ἀμφικαλύψω
Il.14.344 χρύσεον· οὐδʼ ἂν νῶϊ διαδράκοι Ἠέλιός περ,
Il.14.345 οὗ τε καὶ ὀξύτατον πέλεται φάος εἰσοράασθαι.
Il.14.346 ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν·
Il.14.347 τοῖσι δʼ ὑπὸ χθὼν δῖα φύεν νεοθηλέα ποίην,
Il.14.348 λωτόν θʼ ἑρσήεντα ἰδὲ κρόκον ἠδʼ ὑάκινθον
Il.14.349 πυκνὸν καὶ μαλακόν, ὃς ἀπὸ χθονὸς ὑψόσʼ ἔεργε.
Il.14.350 τῷ ἔνι λεξάσθην, ἐπὶ δὲ νεφέλην ἕσσαντο
Il.14.351 καλὴν χρυσείην· στιλπναὶ δʼ ἀπέπιπτον ἔερσαι.
Il.14.352 ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,
Il.14.353 ὕπνῳ καὶ φιλότητι δαμείς, ἔχε δʼ ἀγκὰς ἄκοιτιν·
Il.14.354 βῆ δὲ θέειν ἐπὶ νῆας Ἀχαιῶν νήδυμος Ὕπνος
Il.14.355 ἀγγελίην ἐρέων γαιηόχῳ ἐννοσιγαίῳ·
Il.14.356 ἀγχοῦ δʼ ἱστάμενος ἔπεα πτερόεντα προσηύδα·
Il.14.357 πρόφρων νῦν Δαναοῖσι Ποσείδαον ἐπάμυνε,
Il.14.358 καί σφιν κῦδος ὄπαζε μίνυνθά περ, ὄφρʼ ἔτι εὕδει
Il.14.359 Ζεύς, ἐπεὶ αὐτῷ ἐγὼ μαλακὸν περὶ κῶμʼ ἐκάλυψα·
Il.14.360 Ἥρη δʼ ἐν φιλότητι παρήπαφεν εὐνηθῆναι.
Il.14.361 ὣς εἰπὼν ὃ μὲν ᾤχετʼ ἐπὶ κλυτὰ φῦλʼ ἀνθρώπων,
Il.14.362 τὸν δʼ ἔτι μᾶλλον ἀνῆκεν ἀμυνέμεναι Δαναοῖσιν.
Il.14.363 αὐτίκα δʼ ἐν πρώτοισι μέγα προθορὼν ἐκέλευσεν·
Il.14.364 Ἀργεῖοι καὶ δʼ αὖτε μεθίεμεν Ἕκτορι νίκην
Il.14.365 Πριαμίδῃ, ἵνα νῆας ἕλῃ καὶ κῦδος ἄρηται;
Il.14.366 ἀλλʼ ὃ μὲν οὕτω φησὶ καὶ εὔχεται οὕνεκʼ Ἀχιλλεὺς
Il.14.367 νηυσὶν ἔπι γλαφυρῇσι μένει κεχολωμένος ἦτορ·
Il.14.368 κείνου δʼ οὔ τι λίην ποθὴ ἔσσεται, εἴ κεν οἳ ἄλλοι
Il.14.369 ἡμεῖς ὀτρυνώμεθʼ ἀμυνέμεν ἀλλήλοισιν.
Il.14.370 ἀλλʼ ἄγεθʼ ὡς ἂν ἐγὼ εἴπω πειθώμεθα πάντες·
Il.14.371 ἀσπίδες ὅσσαι ἄρισται ἐνὶ στρατῷ ἠδὲ μέγισται
Il.14.372 ἑσσάμενοι, κεφαλὰς δὲ παναίθῃσιν κορύθεσσι
Il.14.373 κρύψαντες, χερσίν τε τὰ μακρότατʼ ἔγχεʼ ἑλόντες
Il.14.374 ἴομεν· αὐτὰρ ἐγὼν ἡγήσομαι, οὐδʼ ἔτι φημὶ
Il.14.375 Ἕκτορα Πριαμίδην μενέειν μάλα περ μεμαῶτα.
Il.14.376 ὃς δέ κʼ ἀνὴρ μενέχαρμος, ἔχει δʼ ὀλίγον σάκος ὤμῳ,
Il.14.377 χείρονι φωτὶ δότω, ὃ δʼ ἐν ἀσπίδι μείζονι δύτω.
Il.14.378 ὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο·
Il.14.379 τοὺς δʼ αὐτοὶ βασιλῆες ἐκόσμεον οὐτάμενοί περ
Il.14.380 Τυδεΐδης Ὀδυσεύς τε καὶ Ἀτρεΐδης Ἀγαμέμνων·
Il.14.381 οἰχόμενοι δʼ ἐπὶ πάντας ἀρήϊα τεύχεʼ ἄμειβον·
Il.14.382 ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.
Il.14.383 αὐτὰρ ἐπεί ῥʼ ἕσσαντο περὶ χροῒ νώροπα χαλκὸν
Il.14.384 βάν ῥʼ ἴμεν· ἦρχε δʼ ἄρά σφι Ποσειδάων ἐνοσίχθων
Il.14.385 δεινὸν ἄορ τανύηκες ἔχων ἐν χειρὶ παχείῃ
Il.14.386 εἴκελον ἀστεροπῇ· τῷ δʼ οὐ θέμις ἐστὶ μιγῆναι
Il.14.387 ἐν δαῒ λευγαλέῃ, ἀλλὰ δέος ἰσχάνει ἄνδρας.
Il.14.388 Τρῶας δʼ αὖθʼ ἑτέρωθεν ἐκόσμει φαίδιμος Ἕκτωρ.
Il.14.389 δή ῥα τότʼ αἰνοτάτην ἔριδα πτολέμοιο τάνυσσαν
Il.14.390 κυανοχαῖτα Ποσειδάων καὶ φαίδιμος Ἕκτωρ,
Il.14.391 ἤτοι ὃ μὲν Τρώεσσιν, ὃ δʼ Ἀργείοισιν ἀρήγων.
Il.14.392 ἐκλύσθη δὲ θάλασσα ποτὶ κλισίας τε νέας τε
Il.14.393 Ἀργείων· οἳ δὲ ξύνισαν μεγάλῳ ἀλαλητῷ.
Il.14.394 οὔτε θαλάσσης κῦμα τόσον βοάᾳ ποτὶ χέρσον
Il.14.395 ποντόθεν ὀρνύμενον πνοιῇ Βορέω ἀλεγεινῇ·
Il.14.396 οὔτε πυρὸς τόσσός γε ποτὶ βρόμος αἰθομένοιο
Il.14.397 οὔρεος ἐν βήσσῃς, ὅτε τʼ ὤρετο καιέμεν ὕλην·
Il.14.398 οὔτʼ ἄνεμος τόσσόν γε περὶ δρυσὶν ὑψικόμοισι
Il.14.399 ἠπύει, ὅς τε μάλιστα μέγα βρέμεται χαλεπαίνων,
Il.14.400 ὅσση ἄρα Τρώων καὶ Ἀχαιῶν ἔπλετο φωνὴ
Il.14.401 δεινὸν ἀϋσάντων, ὅτʼ ἐπʼ ἀλλήλοισιν ὄρουσαν.
Il.14.402 Αἴαντος δὲ πρῶτος ἀκόντισε φαίδιμος Ἕκτωρ
Il.14.403 ἔγχει, ἐπεὶ τέτραπτο πρὸς ἰθύ οἱ, οὐδʼ ἀφάμαρτε,
Il.14.404 τῇ ῥα δύω τελαμῶνε περὶ στήθεσσι τετάσθην,
Il.14.405 ἤτοι ὃ μὲν σάκεος, ὃ δὲ φασγάνου ἀργυροήλου·
Il.14.406 τώ οἱ ῥυσάσθην τέρενα χρόα. χώσατο δʼ Ἕκτωρ,
Il.14.407 ὅττί ῥά οἱ βέλος ὠκὺ ἐτώσιον ἔκφυγε χειρός,
Il.14.408 ἂψ δʼ ἑτάρων εἰς ἔθνος ἐχάζετο κῆρʼ ἀλεείνων.
Il.14.409 τὸν μὲν ἔπειτʼ ἀπιόντα μέγας Τελαμώνιος Αἴας
Il.14.410 χερμαδίῳ, τά ῥα πολλὰ θοάων ἔχματα νηῶν
Il.14.411 πὰρ ποσὶ μαρναμένων ἐκυλίνδετο, τῶν ἓν ἀείρας
Il.14.412 στῆθος βεβλήκει ὑπὲρ ἄντυγος ἀγχόθι δειρῆς,
Il.14.413 στρόμβον δʼ ὣς ἔσσευε βαλών, περὶ δʼ ἔδραμε πάντῃ.
Il.14.414 ὡς δʼ ὅθʼ ὑπὸ πληγῆς πατρὸς Διὸς ἐξερίπῃ δρῦς
Il.14.415 πρόρριζος, δεινὴ δὲ θεείου γίγνεται ὀδμὴ
Il.14.416 ἐξ αὐτῆς, τὸν δʼ οὔ περ ἔχει θράσος ὅς κεν ἴδηται
Il.14.417 ἐγγὺς ἐών, χαλεπὸς δὲ Διὸς μεγάλοιο κεραυνός,
Il.14.418 ὣς ἔπεσʼ Ἕκτορος ὦκα χαμαὶ μένος ἐν κονίῃσι·
Il.14.419 χειρὸς δʼ ἔκβαλεν ἔγχος, ἐπʼ αὐτῷ δʼ ἀσπὶς ἑάφθη
Il.14.420 καὶ κόρυς, ἀμφὶ δέ οἱ βράχε τεύχεα ποικίλα χαλκῷ.
Il.14.421 οἳ δὲ μέγα ἰάχοντες ἐπέδραμον υἷες Ἀχαιῶν
Il.14.422 ἐλπόμενοι ἐρύεσθαι, ἀκόντιζον δὲ θαμειὰς
Il.14.423 αἰχμάς· ἀλλʼ οὔ τις ἐδυνήσατο ποιμένα λαῶν
Il.14.424 οὐτάσαι οὐδὲ βαλεῖν· πρὶν γὰρ περίβησαν ἄριστοι
Il.14.425 Πουλυδάμας τε καὶ Αἰνείας καὶ δῖος Ἀγήνωρ
Il.14.426 Σαρπηδών τʼ ἀρχὸς Λυκίων καὶ Γλαῦκος ἀμύμων.
Il.14.427 τῶν δʼ ἄλλων οὔ τίς εὑ ἀκήδεσεν, ἀλλὰ πάροιθεν
Il.14.428 ἀσπίδας εὐκύκλους σχέθον αὐτοῦ. τὸν δʼ ἄρʼ ἑταῖροι
Il.14.429 χερσὶν ἀείραντες φέρον ἐκ πόνου, ὄφρʼ ἵκεθʼ ἵππους
Il.14.430 ὠκέας, οἵ οἱ ὄπισθε μάχης ἠδὲ πτολέμοιο
Il.14.431 ἕστασαν ἡνίοχόν τε καὶ ἅρματα ποικίλʼ ἔχοντες·
Il.14.432 οἳ τόν γε προτὶ ἄστυ φέρον βαρέα στενάχοντα.
Il.14.433 ἀλλʼ ὅτε δὴ πόρον ἷξον ἐϋρρεῖος ποταμοῖο
Il.14.434 Ξάνθου δινήεντος, ὃν ἀθάνατος τέκετο Ζεύς,
Il.14.435 ἔνθά μιν ἐξ ἵππων πέλασαν χθονί, κὰδ δέ οἱ ὕδωρ
Il.14.436 χεῦαν· ὃ δʼ ἀμπνύνθη καὶ ἀνέδρακεν ὀφθαλμοῖσιν,
Il.14.437 ἑζόμενος δʼ ἐπὶ γοῦνα κελαινεφὲς αἷμʼ ἀπέμεσσεν·
Il.14.438 αὖτις δʼ ἐξοπίσω πλῆτο χθονί, τὼ δέ οἱ ὄσσε
Il.14.439 νὺξ ἐκάλυψε μέλαινα· βέλος δʼ ἔτι θυμὸν ἐδάμνα.
Il.14.440 Ἀργεῖοι δʼ ὡς οὖν ἴδον Ἕκτορα νόσφι κιόντα
Il.14.441 μᾶλλον ἐπὶ Τρώεσσι θόρον, μνήσαντο δὲ χάρμης.
Il.14.442 ἔνθα πολὺ πρώτιστος Ὀϊλῆος ταχὺς Αἴας
Il.14.443 Σάτνιον οὔτασε δουρὶ μετάλμενος ὀξυόεντι
Il.14.444 Ἠνοπίδην, ὃν ἄρα νύμφη τέκε νηῒς ἀμύμων
Il.14.445 Ἤνοπι βουκολέοντι παρʼ ὄχθας Σατνιόεντος.
Il.14.446 τὸν μὲν Ὀϊλιάδης δουρὶ κλυτὸς ἐγγύθεν ἐλθὼν
Il.14.447 οὖτα κατὰ λαπάρην· ὃ δʼ ἀνετράπετʼ, ἀμφὶ δʼ ἄρʼ αὐτῷ
Il.14.448 Τρῶες καὶ Δαναοὶ σύναγον κρατερὴν ὑσμίνην.
Il.14.449 τῷ δʼ ἐπὶ Πουλυδάμας ἐγχέσπαλος ἦλθεν ἀμύντωρ
Il.14.450 Πανθοΐδης, βάλε δὲ Προθοήνορα δεξιὸν ὦμον
Il.14.451 υἱὸν Ἀρηϊλύκοιο, διʼ ὤμου δʼ ὄβριμον ἔγχος
Il.14.452 ἔσχεν, ὃ δʼ ἐν κονίῃσι πεσὼν ἕλε γαῖαν ἀγοστῷ.
Il.14.453 Πουλυδάμας δʼ ἔκπαγλον ἐπεύξατο μακρὸν ἀΰσας·
Il.14.454 οὐ μὰν αὖτʼ ὀΐω μεγαθύμου Πανθοΐδαο
Il.14.455 χειρὸς ἄπο στιβαρῆς ἅλιον πηδῆσαι ἄκοντα,
Il.14.456 ἀλλά τις Ἀργείων κόμισε χροΐ, καί μιν ὀΐω
Il.14.457 αὐτῷ σκηπτόμενον κατίμεν δόμον Ἄϊδος εἴσω.
Il.14.458 ὣς ἔφατʼ, Ἀργείοισι δʼ ἄχος γένετʼ εὐξαμένοιο·
Il.14.459 Αἴαντι δὲ μάλιστα δαΐφρονι θυμὸν ὄρινε
Il.14.460 τῷ Τελαμωνιάδῃ· τοῦ γὰρ πέσεν ἄγχι μάλιστα.
Il.14.461 καρπαλίμως δʼ ἀπιόντος ἀκόντισε δουρὶ φαεινῷ.
Il.14.462 Πουλυδάμας δʼ αὐτὸς μὲν ἀλεύατο κῆρα μέλαιναν
Il.14.463 λικριφὶς ἀΐξας, κόμισεν δʼ Ἀντήνορος υἱὸς
Il.14.464 Ἀρχέλοχος· τῷ γάρ ῥα θεοὶ βούλευσαν ὄλεθρον.
Il.14.465 τόν ῥʼ ἔβαλεν κεφαλῆς τε καὶ αὐχένος ἐν συνεοχμῷ,
Il.14.466 νείατον ἀστράγαλον, ἀπὸ δʼ ἄμφω κέρσε τένοντε·
Il.14.467 τοῦ δὲ πολὺ προτέρη κεφαλὴ στόμα τε ῥῖνές τε
Il.14.468 οὔδεϊ πλῆντʼ ἤ περ κνῆμαι καὶ γοῦνα πεσόντος.
Il.14.469 Αἴας δʼ αὖτʼ ἐγέγωνεν ἀμύμονι Πουλυδάμαντι·
Il.14.470 φράζεο Πουλυδάμα καί μοι νημερτὲς ἐνίσπες
Il.14.471 ἦ ῥʼ οὐχ οὗτος ἀνὴρ Προθοήνορος ἀντὶ πεφάσθαι
Il.14.472 ἄξιος; οὐ μέν μοι κακὸς εἴδεται οὐδὲ κακῶν ἔξ,
Il.14.473 ἀλλὰ κασίγνητος Ἀντήνορος ἱπποδάμοιο
Il.14.474 ἢ πάϊς· αὐτῷ γὰρ γενεὴν ἄγχιστα ἐῴκει.
Il.14.475 ἦ ῥʼ εὖ γιγνώσκων, Τρῶας δʼ ἄχος ἔλλαβε θυμόν.
Il.14.476 ἔνθʼ Ἀκάμας Πρόμαχον Βοιώτιον οὔτασε δουρὶ
Il.14.477 ἀμφὶ κασιγνήτῳ βεβαώς· ὃ δʼ ὕφελκε ποδοῖιν.
Il.14.478 τῷ δʼ Ἀκάμας ἔκπαγλον ἐπεύξατο μακρὸν ἀΰσας·
Il.14.479 Ἀργεῖοι ἰόμωροι ἀπειλάων ἀκόρητοι
Il.14.480 οὔ θην οἴοισίν γε πόνος τʼ ἔσεται καὶ ὀϊζὺς
Il.14.481 ἡμῖν, ἀλλά ποθʼ ὧδε κατακτενέεσθε καὶ ὔμμες.
Il.14.482 φράζεσθʼ ὡς ὑμῖν Πρόμαχος δεδμημένος εὕδει
Il.14.483 ἔγχει ἐμῷ, ἵνα μή τι κασιγνήτοιό γε ποινὴ
Il.14.484 δηρὸν ἄτιτος ἔῃ· τὼ καί κέ τις εὔχεται ἀνὴρ
Il.14.485 γνωτὸν ἐνὶ μεγάροισιν ἀρῆς ἀλκτῆρα λιπέσθαι.
Il.14.486 ὣς ἔφατʼ, Ἀργείοισι δʼ ἄχος γένετʼ εὐξαμένοιο·
Il.14.487 Πηνέλεῳ δὲ μάλιστα δαΐφρονι θυμὸν ὄρινεν·
Il.14.488 ὁρμήθη δʼ Ἀκάμαντος· ὃ δʼ οὐχ ὑπέμεινεν ἐρωὴν
Il.14.489 Πηνελέωο ἄνακτος· ὃ δʼ οὔτασεν Ἰλιονῆα
Il.14.490 υἱὸν Φόρβαντος πολυμήλου, τόν ῥα μάλιστα
Il.14.491 Ἑρμείας Τρώων ἐφίλει καὶ κτῆσιν ὄπασσε·
Il.14.492 τῷ δʼ ἄρʼ ὑπὸ μήτηρ μοῦνον τέκεν Ἰλιονῆα.
Il.14.493 τὸν τόθʼ ὑπʼ ὀφρύος οὖτα κατʼ ὀφθαλμοῖο θέμεθλα,
Il.14.494 ἐκ δʼ ὦσε γλήνην· δόρυ δʼ ὀφθαλμοῖο διὰ πρὸ
Il.14.495 καὶ διὰ ἰνίου ἦλθεν, ὃ δʼ ἕζετο χεῖρε πετάσσας
Il.14.496 ἄμφω· Πηνέλεως δὲ ἐρυσσάμενος ξίφος ὀξὺ
Il.14.497 αὐχένα μέσσον ἔλασσεν, ἀπήραξεν δὲ χαμᾶζε
Il.14.498 αὐτῇ σὺν πήληκι κάρη· ἔτι δʼ ὄβριμον ἔγχος
Il.14.499 ἦεν ἐν ὀφθαλμῷ· ὃ δὲ φὴ κώδειαν ἀνασχὼν
Il.14.500 πέφραδέ τε Τρώεσσι καὶ εὐχόμενος ἔπος ηὔδα·
Il.14.501 εἰπέμεναί μοι Τρῶες ἀγαυοῦ Ἰλιονῆος
Il.14.502 πατρὶ φίλῳ καὶ μητρὶ γοήμεναι ἐν μεγάροισιν·
Il.14.503 οὐδὲ γὰρ ἣ Προμάχοιο δάμαρ Ἀλεγηνορίδαο
Il.14.504 ἀνδρὶ φίλῳ ἐλθόντι γανύσσεται, ὁππότε κεν δὴ
Il.14.505 ἐκ Τροίης σὺν νηυσὶ νεώμεθα κοῦροι Ἀχαιῶν.
Il.14.506 ὣς φάτο, τοὺς δʼ ἄρα πάντας ὑπὸ τρόμος ἔλλαβε γυῖα,
Il.14.507 πάπτηνεν δὲ ἕκαστος ὅπῃ φύγοι αἰπὺν ὄλεθρον.
Il.14.508 ἔσπετε νῦν μοι Μοῦσαι Ὀλύμπια δώματʼ ἔχουσαι
Il.14.509 ὅς τις δὴ πρῶτος βροτόεντʼ ἀνδράγριʼ Ἀχαιῶν
Il.14.510 ἤρατʼ, ἐπεί ῥʼ ἔκλινε μάχην κλυτὸς ἐννοσίγαιος.
Il.14.511 Αἴας ῥα πρῶτος Τελαμώνιος Ὕρτιον οὖτα
Il.14.512 Γυρτιάδην Μυσῶν ἡγήτορα καρτεροθύμων·
Il.14.513 Φάλκην δʼ Ἀντίλοχος καὶ Μέρμερον ἐξενάριξε·
Il.14.514 Μηριόνης δὲ Μόρυν τε καὶ Ἱπποτίωνα κατέκτα,
Il.14.515 Τεῦκρος δὲ Προθόωνά τʼ ἐνήρατο καὶ Περιφήτην·
Il.14.516 Ἀτρεΐδης δʼ ἄρʼ ἔπειθʼ Ὑπερήνορα ποιμένα λαῶν
Il.14.517 οὖτα κατὰ λαπάρην, διὰ δʼ ἔντερα χαλκὸς ἄφυσσε
Il.14.518 δῃώσας· ψυχὴ δὲ κατʼ οὐταμένην ὠτειλὴν
Il.14.519 ἔσσυτʼ ἐπειγομένη, τὸν δὲ σκότος ὄσσε κάλυψε.
Il.14.520 πλείστους δʼ Αἴας εἷλεν Ὀϊλῆος ταχὺς υἱός·
Il.14.521 οὐ γάρ οἵ τις ὁμοῖος ἐπισπέσθαι ποσὶν ἦεν
Il.14.522 ἀνδρῶν τρεσσάντων, ὅτε τε Ζεὺς ἐν φόβον ὄρσῃ.
Il.15.1 αὐτὰρ ἐπεὶ διά τε σκόλοπας καὶ τάφρον ἔβησαν
Il.15.2 φεύγοντες, πολλοὶ δὲ δάμεν Δαναῶν ὑπὸ χερσίν,
Il.15.3 οἳ μὲν δὴ παρʼ ὄχεσφιν ἐρητύοντο μένοντες
Il.15.4 χλωροὶ ὑπαὶ δείους πεφοβημένοι· ἔγρετο δὲ Ζεὺς
Il.15.5 Ἴδης ἐν κορυφῇσι παρὰ χρυσοθρόνου Ἥρης,
Il.15.6 στῆ δʼ ἄρʼ ἀναΐξας, ἴδε δὲ Τρῶας καὶ Ἀχαιοὺς
Il.15.7 τοὺς μὲν ὀρινομένους, τοὺς δὲ κλονέοντας ὄπισθεν
Il.15.8 Ἀργείους, μετὰ δέ σφι Ποσειδάωνα ἄνακτα·
Il.15.9 Ἕκτορα δʼ ἐν πεδίῳ ἴδε κείμενον, ἀμφὶ δʼ ἑταῖροι
Il.15.10 εἵαθʼ, ὃ δʼ ἀργαλέῳ ἔχετʼ ἄσθματι κῆρ ἀπινύσσων
Il.15.11 αἷμʼ ἐμέων, ἐπεὶ οὔ μιν ἀφαυρότατος βάλʼ Ἀχαιῶν.
Il.15.12 τὸν δὲ ἰδὼν ἐλέησε πατὴρ ἀνδρῶν τε θεῶν τε,
Il.15.13 δεινὰ δʼ ὑπόδρα ἰδὼν Ἥρην πρὸς μῦθον ἔειπεν·
Il.15.14 ἦ μάλα δὴ κακότεχνος ἀμήχανε σὸς δόλος Ἥρη
Il.15.15 Ἕκτορα δῖον ἔπαυσε μάχης, ἐφόβησε δὲ λαούς.
Il.15.16 οὐ μὰν οἶδʼ εἰ αὖτε κακορραφίης ἀλεγεινῆς
Il.15.17 πρώτη ἐπαύρηαι καί σε πληγῇσιν ἱμάσσω.
Il.15.18 ἦ οὐ μέμνῃ ὅτε τʼ ἐκρέμω ὑψόθεν, ἐκ δὲ ποδοῖιν
Il.15.19 ἄκμονας ἧκα δύω, περὶ χερσὶ δὲ δεσμὸν ἴηλα
Il.15.20 χρύσεον ἄρρηκτον; σὺ δʼ ἐν αἰθέρι καὶ νεφέλῃσιν
Il.15.21 ἐκρέμω· ἠλάστεον δὲ θεοὶ κατὰ μακρὸν Ὄλυμπον,
Il.15.22 λῦσαι δʼ οὐκ ἐδύναντο παρασταδόν· ὃν δὲ λάβοιμι
Il.15.23 ῥίπτασκον τεταγὼν ἀπὸ βηλοῦ ὄφρʼ ἂν ἵκηται
Il.15.24 γῆν ὀλιγηπελέων· ἐμὲ δʼ οὐδʼ ὧς θυμὸν ἀνίει
Il.15.25 ἀζηχὴς ὀδύνη Ἡρακλῆος θείοιο,
Il.15.26 τὸν σὺ ξὺν Βορέῃ ἀνέμῳ πεπιθοῦσα θυέλλας
Il.15.27 πέμψας ἐπʼ ἀτρύγετον πόντον κακὰ μητιόωσα,
Il.15.28 καί μιν ἔπειτα Κόων δʼ εὖ ναιομένην ἀπένεικας.
Il.15.29 τὸν μὲν ἐγὼν ἔνθεν ῥυσάμην καὶ ἀνήγαγον αὖτις
Il.15.30 Ἄργος ἐς ἱππόβοτον καὶ πολλά περ ἀθλήσαντα.
Il.15.31 τῶν σʼ αὖτις μνήσω ἵνʼ ἀπολλήξῃς ἀπατάων,
Il.15.32 ὄφρα ἴδῃ ἤν τοι χραίσμῃ φιλότης τε καὶ εὐνή,
Il.15.33 ἣν ἐμίγης ἐλθοῦσα θεῶν ἄπο καί μʼ ἀπάτησας.
Il.15.34 ὣς φάτο, ῥίγησεν δὲ βοῶπις πότνια Ἥρη,
Il.15.35 καί μιν φωνήσασʼ ἔπεα πτερόεντα προσηύδα·
Il.15.36 ἴστω νῦν τόδε Γαῖα καὶ Οὐρανὸς εὐρὺς ὕπερθε
Il.15.37 καὶ τὸ κατειβόμενον Στυγὸς ὕδωρ, ὅς τε μέγιστος
Il.15.38 ὅρκος δεινότατός τε πέλει μακάρεσσι θεοῖσι,
Il.15.39 σή θʼ ἱερὴ κεφαλὴ καὶ νωΐτερον λέχος αὐτῶν
Il.15.40 κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι·
Il.15.41 μὴ διʼ ἐμὴν ἰότητα Ποσειδάων ἐνοσίχθων
Il.15.42 πημαίνει Τρῶάς τε καὶ Ἕκτορα, τοῖσι δʼ ἀρήγει,
Il.15.43 ἀλλά που αὐτὸν θυμὸς ἐποτρύνει καὶ ἀνώγει,
Il.15.44 τειρομένους δʼ ἐπὶ νηυσὶν ἰδὼν ἐλέησεν Ἀχαιούς.
Il.15.45 αὐτάρ τοι καὶ κείνῳ ἐγὼ παραμυθησαίμην
Il.15.46 τῇ ἴμεν ᾗ κεν δὴ σὺ κελαινεφὲς ἡγεμονεύῃς.
Il.15.47 ὣς φάτο, μείδησεν δὲ πατὴρ ἀνδρῶν τε θεῶν τε,
Il.15.48 καί μιν ἀμειβόμενος ἔπεα πτερόεντα προσηύδα·
Il.15.49 εἰ μὲν δὴ σύ γʼ ἔπειτα βοῶπις πότνια Ἥρη
Il.15.50 ἶσον ἐμοὶ φρονέουσα μετʼ ἀθανάτοισι καθίζοις,
Il.15.51 τώ κε Ποσειδάων γε, καὶ εἰ μάλα βούλεται ἄλλῃ,
Il.15.52 αἶψα μεταστρέψειε νόον μετὰ σὸν καὶ ἐμὸν κῆρ.
Il.15.53 ἀλλʼ εἰ δή ῥʼ ἐτεόν γε καὶ ἀτρεκέως ἀγορεύεις,
Il.15.54 ἔρχεο νῦν μετὰ φῦλα θεῶν, καὶ δεῦρο κάλεσσον
Il.15.55 Ἶρίν τʼ ἐλθέμεναι καὶ Ἀπόλλωνα κλυτότοξον,
Il.15.56 ὄφρʼ ἣ μὲν μετὰ λαὸν Ἀχαιῶν χαλκοχιτώνων
Il.15.57 ἔλθῃ, καὶ εἴπῃσι Ποσειδάωνι ἄνακτι
Il.15.58 παυσάμενον πολέμοιο τὰ ἃ πρὸς δώμαθʼ ἱκέσθαι,
Il.15.59 Ἕκτορα δʼ ὀτρύνῃσι μάχην ἐς Φοῖβος Ἀπόλλων,
Il.15.60 αὖτις δʼ ἐμπνεύσῃσι μένος, λελάθῃ δʼ ὀδυνάων
Il.15.61 αἳ νῦν μιν τείρουσι κατὰ φρένας, αὐτὰρ Ἀχαιοὺς
Il.15.62 αὖτις ἀποστρέψῃσιν ἀνάλκιδα φύζαν ἐνόρσας,
Il.15.63 φεύγοντες δʼ ἐν νηυσὶ πολυκλήϊσι πέσωσι
Il.15.64 Πηλεΐδεω Ἀχιλῆος· ὃ δʼ ἀνστήσει ὃν ἑταῖρον
Il.15.65 Πάτροκλον· τὸν δὲ κτενεῖ ἔγχεϊ φαίδιμος Ἕκτωρ
Il.15.66 Ἰλίου προπάροιθε πολέας ὀλέσαντʼ αἰζηοὺς
Il.15.67 τοὺς ἄλλους, μετὰ δʼ υἱὸν ἐμὸν Σαρπηδόνα δῖον.
Il.15.68 τοῦ δὲ χολωσάμενος κτενεῖ Ἕκτορα δῖος Ἀχιλλεύς.
Il.15.69 ἐκ τοῦ δʼ ἄν τοι ἔπειτα παλίωξιν παρὰ νηῶν
Il.15.70 αἰὲν ἐγὼ τεύχοιμι διαμπερὲς εἰς ὅ κʼ Ἀχαιοὶ
Il.15.71 Ἴλιον αἰπὺ ἕλοιεν Ἀθηναίης διὰ βουλάς.
Il.15.72 τὸ πρὶν δʼ οὔτʼ ἄρʼ ἐγὼ παύω χόλον οὔτέ τινʼ ἄλλον
Il.15.73 ἀθανάτων Δαναοῖσιν ἀμυνέμεν ἐνθάδʼ ἐάσω
Il.15.74 πρίν γε τὸ Πηλεΐδαο τελευτηθῆναι ἐέλδωρ,
Il.15.75 ὥς οἱ ὑπέστην πρῶτον, ἐμῷ δʼ ἐπένευσα κάρητι,
Il.15.76 ἤματι τῷ ὅτʼ ἐμεῖο θεὰ Θέτις ἥψατο γούνων,
Il.15.77 λισσομένη τιμῆσαι Ἀχιλλῆα πτολίπορθον.
Il.15.78 ὣς ἔφατʼ, οὐδʼ ἀπίθησε θεὰ λευκώλενος Ἥρη,
Il.15.79 βῆ δʼ ἐξ Ἰδαίων ὀρέων ἐς μακρὸν Ὄλυμπον.
Il.15.80 ὡς δʼ ὅτʼ ἂν ἀΐξῃ νόος ἀνέρος, ὅς τʼ ἐπὶ πολλὴν
Il.15.81 γαῖαν ἐληλουθὼς φρεσὶ πευκαλίμῃσι νοήσῃ
Il.15.82 ἔνθʼ εἴην ἢ ἔνθα, μενοινήῃσί τε πολλά,
Il.15.83 ὣς κραιπνῶς μεμαυῖα διέπτατο πότνια Ἥρη·
Il.15.84 ἵκετο δʼ αἰπὺν Ὄλυμπον, ὁμηγερέεσσι δʼ ἐπῆλθεν
Il.15.85 ἀθανάτοισι θεοῖσι Διὸς δόμῳ· οἳ δὲ ἰδόντες
Il.15.86 πάντες ἀνήϊξαν καὶ δεικανόωντο δέπασσιν.
Il.15.87 ἣ δʼ ἄλλους μὲν ἔασε, Θέμιστι δὲ καλλιπαρῄῳ
Il.15.88 δέκτο δέπας· πρώτη γὰρ ἐναντίη ἦλθε θέουσα,
Il.15.89 καί μιν φωνήσασʼ ἔπεα πτερόεντα προσηύδα·
Il.15.90 Ἥρη τίπτε βέβηκας; ἀτυζομένῃ δὲ ἔοικας·
Il.15.91 ἦ μάλα δή σʼ ἐφόβησε Κρόνου πάϊς, ὅς τοι ἀκοίτης.
Il.15.92 τὴν δʼ ἠμείβετʼ ἔπειτα θεὰ λευκώλενος Ἥρη·
Il.15.93 μή με θεὰ Θέμι ταῦτα διείρεο· οἶσθα καὶ αὐτὴ
Il.15.94 οἷος κείνου θυμὸς ὑπερφίαλος καὶ ἀπηνής.
Il.15.95 ἀλλὰ σύ γʼ ἄρχε θεοῖσι δόμοις ἔνι δαιτὸς ἐΐσης·
Il.15.96 ταῦτα δὲ καὶ μετὰ πᾶσιν ἀκούσεαι ἀθανάτοισιν
Il.15.97 οἷα Ζεὺς κακὰ ἔργα πιφαύσκεται· οὐδέ τί φημι
Il.15.98 πᾶσιν ὁμῶς θυμὸν κεχαρησέμεν, οὔτε βροτοῖσιν
Il.15.99 οὔτε θεοῖς, εἴ πέρ τις ἔτι νῦν δαίνυται εὔφρων.
Il.15.100 ἣ μὲν ἄρʼ ὣς εἰποῦσα καθέζετο πότνια Ἥρη,
Il.15.101 ὄχθησαν δʼ ἀνὰ δῶμα Διὸς θεοί· ἣ δʼ ἐγέλασσε
Il.15.102 χείλεσιν, οὐδὲ μέτωπον ἐπʼ ὀφρύσι κυανέῃσιν
Il.15.103 ἰάνθη· πᾶσιν δὲ νεμεσσηθεῖσα μετηύδα·
Il.15.104 νήπιοι οἳ Ζηνὶ μενεαίνομεν ἀφρονέοντες·
Il.15.105 ἦ ἔτι μιν μέμαμεν καταπαυσέμεν ἆσσον ἰόντες
Il.15.106 ἢ ἔπει ἠὲ βίῃ· ὃ δʼ ἀφήμενος οὐκ ἀλεγίζει
Il.15.107 οὐδʼ ὄθεται· φησὶν γὰρ ἐν ἀθανάτοισι θεοῖσι
Il.15.108 κάρτεΐ τε σθένεΐ τε διακριδὸν εἶναι ἄριστος.
Il.15.109 τὼ ἔχεθʼ ὅττί κεν ὔμμι κακὸν πέμπῃσιν ἑκάστῳ.
Il.15.110 ἤδη γὰρ νῦν ἔλπομʼ Ἄρηΐ γε πῆμα τετύχθαι·
Il.15.111 υἱὸς γάρ οἱ ὄλωλε μάχῃ ἔνι φίλτατος ἀνδρῶν
Il.15.112 Ἀσκάλαφος, τόν φησιν ὃν ἔμμεναι ὄβριμος Ἄρης.
Il.15.113 ὣς ἔφατʼ, αὐτὰρ Ἄρης θαλερὼ πεπλήγετο μηρὼ
Il.15.114 χερσὶ καταπρηνέσσʼ, ὀλοφυρόμενος δʼ ἔπος ηὔδα·
Il.15.115 μὴ νῦν μοι νεμεσήσετʼ Ὀλύμπια δώματʼ ἔχοντες
Il.15.116 τίσασθαι φόνον υἷος ἰόντʼ ἐπὶ νῆας Ἀχαιῶν,
Il.15.117 εἴ πέρ μοι καὶ μοῖρα Διὸς πληγέντι κεραυνῷ
Il.15.118 κεῖσθαι ὁμοῦ νεκύεσσι μεθʼ αἵματι καὶ κονίῃσιν.
Il.15.119 ὣς φάτο, καί ῥʼ ἵππους κέλετο Δεῖμόν τε Φόβον τε
Il.15.120 ζευγνύμεν, αὐτὸς δʼ ἔντεʼ ἐδύσετο παμφανόωντα.
Il.15.121 ἔνθά κʼ ἔτι μείζων τε καὶ ἀργαλεώτερος ἄλλος
Il.15.122 πὰρ Διὸς ἀθανάτοισι χόλος καὶ μῆνις ἐτύχθη,
Il.15.123 εἰ μὴ Ἀθήνη πᾶσι περιδείσασα θεοῖσιν
Il.15.124 ὦρτο διὲκ προθύρου, λίπε δὲ θρόνον ἔνθα θάασσε,
Il.15.125 τοῦ δʼ ἀπὸ μὲν κεφαλῆς κόρυθʼ εἵλετο καὶ σάκος ὤμων,
Il.15.126 ἔγχος δʼ ἔστησε στιβαρῆς ἀπὸ χειρὸς ἑλοῦσα
Il.15.127 χάλκεον· ἣ δʼ ἐπέεσσι καθάπτετο θοῦρον Ἄρηα·
Il.15.128 μαινόμενε φρένας ἠλὲ διέφθορας· ἦ νύ τοι αὔτως
Il.15.129 οὔατʼ ἀκουέμεν ἐστί, νόος δʼ ἀπόλωλε καὶ αἰδώς.
Il.15.130 οὐκ ἀΐεις ἅ τέ φησι θεὰ λευκώλενος Ἥρη
Il.15.131 ἣ δὴ νῦν πὰρ Ζηνὸς Ὀλυμπίου εἰλήλουθεν;
Il.15.132 ἦ ἐθέλεις αὐτὸς μὲν ἀναπλήσας κακὰ πολλὰ
Il.15.133 ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,
Il.15.134 αὐτὰρ τοῖς ἄλλοισι κακὸν μέγα πᾶσι φυτεῦσαι;
Il.15.135 αὐτίκα γὰρ Τρῶας μὲν ὑπερθύμους καὶ Ἀχαιοὺς
Il.15.136 λείψει, ὃ δʼ ἡμέας εἶσι κυδοιμήσων ἐς Ὄλυμπον,
Il.15.137 μάρψει δʼ ἑξείης ὅς τʼ αἴτιος ὅς τε καὶ οὐκί.
Il.15.138 τώ σʼ αὖ νῦν κέλομαι μεθέμεν χόλον υἷος ἑῆος·
Il.15.139 ἤδη γάρ τις τοῦ γε βίην καὶ χεῖρας ἀμείνων
Il.15.140 ἢ πέφατʼ, ἢ καὶ ἔπειτα πεφήσεται· ἀργαλέον δὲ
Il.15.141 πάντων ἀνθρώπων ῥῦσθαι γενεήν τε τόκον τε.
Il.15.142 ὣς εἰποῦσʼ ἵδρυσε θρόνῳ ἔνι θοῦρον Ἄρηα.
Il.15.143 Ἥρη δʼ Ἀπόλλωνα καλέσσατο δώματος ἐκτὸς
Il.15.144 Ἶρίν θʼ, ἥ τε θεοῖσι μετάγγελος ἀθανάτοισι,
Il.15.145 καί σφεας φωνήσασʼ ἔπεα πτερόεντα προσηύδα·
Il.15.146 Ζεὺς σφὼ εἰς Ἴδην κέλετʼ ἐλθέμεν ὅττι τάχιστα·
Il.15.147 αὐτὰρ ἐπὴν ἔλθητε, Διός τʼ εἰς ὦπα ἴδησθε,
Il.15.148 ἕρδειν ὅττί κε κεῖνος ἐποτρύνῃ καὶ ἀνώγῃ.
Il.15.149 ἣ μὲν ἄρʼ ὣς εἰποῦσα πάλιν κίε πότνια Ἥρη,
Il.15.150 ἕζετο δʼ εἰνὶ θρόνῳ· τὼ δʼ ἀΐξαντε πετέσθην.
Il.15.151 Ἴδην δʼ ἵκανον πολυπίδακα μητέρα θηρῶν,
Il.15.152 εὗρον δʼ εὐρύοπα Κρονίδην ἀνὰ Γαργάρῳ ἄκρῳ
Il.15.153 ἥμενον· ἀμφὶ δέ μιν θυόεν νέφος ἐστεφάνωτο.
Il.15.154 τὼ δὲ πάροιθʼ ἐλθόντε Διὸς νεφεληγερέταο
Il.15.155 στήτην· οὐδέ σφωϊν ἰδὼν ἐχολώσατο θυμῷ,
Il.15.156 ὅττί οἱ ὦκʼ ἐπέεσσι φίλης ἀλόχοιο πιθέσθην.
Il.15.157 Ἶριν δὲ προτέρην ἔπεα πτερόεντα προσηύδα·
Il.15.158 βάσκʼ ἴθι Ἶρι ταχεῖα, Ποσειδάωνι ἄνακτι
Il.15.159 πάντα τάδʼ ἀγγεῖλαι, μὴ δὲ ψευδάγγελος εἶναι.
Il.15.160 παυσάμενόν μιν ἄνωχθι μάχης ἠδὲ πτολέμοιο
Il.15.161 ἔρχεσθαι μετὰ φῦλα θεῶν ἢ εἰς ἅλα δῖαν.
Il.15.162 εἰ δέ μοι οὐκ ἐπέεσσʼ ἐπιπείσεται, ἀλλʼ ἀλογήσει,
Il.15.163 φραζέσθω δὴ ἔπειτα κατὰ φρένα καὶ κατὰ θυμὸν
Il.15.164 μή μʼ οὐδὲ κρατερός περ ἐὼν ἐπιόντα ταλάσσῃ
Il.15.165 μεῖναι, ἐπεί εὑ φημὶ βίῃ πολὺ φέρτερος εἶναι
Il.15.166 καὶ γενεῇ πρότερος· τοῦ δʼ οὐκ ὄθεται φίλον ἦτορ
Il.15.167 ἶσον ἐμοὶ φάσθαι, τόν τε στυγέουσι καὶ ἄλλοι.
Il.15.168 ὣς ἔφατʼ, οὐδʼ ἀπίθησε ποδήνεμος ὠκέα Ἶρις,
Il.15.169 βῆ δὲ κατʼ Ἰδαίων ὀρέων εἰς Ἴλιον ἱρήν.
Il.15.170 ὡς δʼ ὅτʼ ἂν ἐκ νεφέων πτῆται νιφὰς ἠὲ χάλαζα
Il.15.171 ψυχρὴ ὑπὸ ῥιπῆς αἰθρηγενέος Βορέαο,
Il.15.172 ὣς κραιπνῶς μεμαυῖα διέπτατο ὠκέα Ἶρις,
Il.15.173 ἀγχοῦ δʼ ἱσταμένη προσέφη κλυτὸν ἐννοσίγαιον·
Il.15.174 ἀγγελίην τινά τοι γαιήοχε κυανοχαῖτα
Il.15.175 ἦλθον δεῦρο φέρουσα παραὶ Διὸς αἰγιόχοιο.
Il.15.176 παυσάμενόν σʼ ἐκέλευσε μάχης ἠδὲ πτολέμοιο
Il.15.177 ἔρχεσθαι μετὰ φῦλα θεῶν ἢ εἰς ἅλα δῖαν.
Il.15.178 εἰ δέ οἱ οὐκ ἐπέεσσʼ ἐπιπείσεαι, ἀλλʼ ἀλογήσεις,
Il.15.179 ἠπείλει καὶ κεῖνος ἐναντίβιον πολεμίξων
Il.15.180 ἐνθάδʼ ἐλεύσεσθαι· σὲ δʼ ὑπεξαλέασθαι ἄνωγε
Il.15.181 χεῖρας, ἐπεὶ σέο φησὶ βίῃ πολὺ φέρτερος εἶναι
Il.15.182 καὶ γενεῇ πρότερος· σὸν δʼ οὐκ ὄθεται φίλον ἦτορ
Il.15.183 ἶσόν οἱ φάσθαι, τόν τε στυγέουσι καὶ ἄλλοι.
Il.15.184 τὴν δὲ μέγʼ ὀχθήσας προσέφη κλυτὸς ἐννοσίγαιος·
Il.15.185 ὢ πόποι ἦ ῥʼ ἀγαθός περ ἐὼν ὑπέροπλον ἔειπεν
Il.15.186 εἴ μʼ ὁμότιμον ἐόντα βίῃ ἀέκοντα καθέξει.
Il.15.187 τρεῖς γάρ τʼ ἐκ Κρόνου εἰμὲν ἀδελφεοὶ οὓς τέκετο Ῥέα
Il.15.188 Ζεὺς καὶ ἐγώ, τρίτατος δʼ Ἀΐδης ἐνέροισιν ἀνάσσων.
Il.15.189 τριχθὰ δὲ πάντα δέδασται, ἕκαστος δʼ ἔμμορε τιμῆς·
Il.15.190 ἤτοι ἐγὼν ἔλαχον πολιὴν ἅλα ναιέμεν αἰεὶ
Il.15.191 παλλομένων, Ἀΐδης δʼ ἔλαχε ζόφον ἠερόεντα,
Il.15.192 Ζεὺς δʼ ἔλαχʼ οὐρανὸν εὐρὺν ἐν αἰθέρι καὶ νεφέλῃσι·
Il.15.193 γαῖα δʼ ἔτι ξυνὴ πάντων καὶ μακρὸς Ὄλυμπος.
Il.15.194 τώ ῥα καὶ οὔ τι Διὸς βέομαι φρεσίν, ἀλλὰ ἕκηλος
Il.15.195 καὶ κρατερός περ ἐὼν μενέτω τριτάτῃ ἐνὶ μοίρῃ.
Il.15.196 χερσὶ δὲ μή τί με πάγχυ κακὸν ὣς δειδισσέσθω·
Il.15.197 θυγατέρεσσιν γάρ τε καὶ υἱάσι βέλτερον εἴη
Il.15.198 ἐκπάγλοις ἐπέεσσιν ἐνισσέμεν οὓς τέκεν αὐτός,
Il.15.199 οἵ ἑθεν ὀτρύνοντος ἀκούσονται καὶ ἀνάγκῃ.
Il.15.200 τὸν δʼ ἠμείβετʼ ἔπειτα ποδήνεμος ὠκέα Ἶρις·
Il.15.201 οὕτω γὰρ δή τοι γαιήοχε κυανοχαῖτα
Il.15.202 τόνδε φέρω Διὶ μῦθον ἀπηνέα τε κρατερόν τε,
Il.15.203 ἦ τι μεταστρέψεις; στρεπταὶ μέν τε φρένες ἐσθλῶν.
Il.15.204 οἶσθʼ ὡς πρεσβυτέροισιν Ἐρινύες αἰὲν ἕπονται.
Il.15.205 τὴν δʼ αὖτε προσέειπε Ποσειδάων ἐνοσίχθων·
Il.15.206 Ἶρι θεὰ μάλα τοῦτο ἔπος κατὰ μοῖραν ἔειπες·
Il.15.207 ἐσθλὸν καὶ τὸ τέτυκται ὅτʼ ἄγγελος αἴσιμα εἰδῇ.
Il.15.208 ἀλλὰ τόδʼ αἰνὸν ἄχος κραδίην καὶ θυμὸν ἱκάνει
Il.15.209 ὁππότʼ ἂν ἰσόμορον καὶ ὁμῇ πεπρωμένον αἴσῃ
Il.15.210 νεικείειν ἐθέλῃσι χολωτοῖσιν ἐπέεσσιν.
Il.15.211 ἀλλʼ ἤτοι νῦν μέν κε νεμεσσηθεὶς ὑποείξω·
Il.15.212 ἄλλο δέ τοι ἐρέω, καὶ ἀπειλήσω τό γε θυμῷ·
Il.15.213 αἴ κεν ἄνευ ἐμέθεν καὶ Ἀθηναίης ἀγελείης
Il.15.214 Ἥρης Ἑρμείω τε καὶ Ἡφαίστοιο ἄνακτος
Il.15.215 Ἰλίου αἰπεινῆς πεφιδήσεται, οὐδʼ ἐθελήσει
Il.15.216 ἐκπέρσαι, δοῦναι δὲ μέγα κράτος Ἀργείοισιν,
Il.15.217 ἴστω τοῦθʼ ὅτι νῶϊν ἀνήκεστος χόλος ἔσται.
Il.15.218 ὣς εἰπὼν λίπε λαὸν Ἀχαιϊκὸν ἐννοσίγαιος,
Il.15.219 δῦνε δὲ πόντον ἰών, πόθεσαν δʼ ἥρωες Ἀχαιοί.
Il.15.220 καὶ τότʼ Ἀπόλλωνα προσέφη νεφεληγερέτα Ζεύς·
Il.15.221 ἔρχεο νῦν φίλε Φοῖβε μεθʼ Ἕκτορα χαλκοκορυστήν·
Il.15.222 ἤδη μὲν γάρ τοι γαιήοχος ἐννοσίγαιος
Il.15.223 οἴχεται εἰς ἅλα δῖαν ἀλευάμενος χόλον αἰπὺν
Il.15.224 ἡμέτερον· μάλα γάρ κε μάχης ἐπύθοντο καὶ ἄλλοι,
Il.15.225 οἵ περ ἐνέρτεροί εἰσι θεοὶ Κρόνον ἀμφὶς ἐόντες.
Il.15.226 ἀλλὰ τόδʼ ἠμὲν ἐμοὶ πολὺ κέρδιον ἠδέ οἱ αὐτῷ
Il.15.227 ἔπλετο, ὅττι πάροιθε νεμεσσηθεὶς ὑπόειξε
Il.15.228 χεῖρας ἐμάς, ἐπεὶ οὔ κεν ἀνιδρωτί γʼ ἐτελέσθη.
Il.15.229 ἀλλὰ σύ γʼ ἐν χείρεσσι λάβʼ αἰγίδα θυσσανόεσσαν,
Il.15.230 τῇ μάλʼ ἐπισσείων φοβέειν ἥρωας Ἀχαιούς·
Il.15.231 σοὶ δʼ αὐτῷ μελέτω ἑκατηβόλε φαίδιμος Ἕκτωρ·
Il.15.232 τόφρα γὰρ οὖν οἱ ἔγειρε μένος μέγα, ὄφρʼ ἂν Ἀχαιοὶ
Il.15.233 φεύγοντες νῆάς τε καὶ Ἑλλήσποντον ἵκωνται.
Il.15.234 κεῖθεν δʼ αὐτὸς ἐγὼ φράσομαι ἔργον τε ἔπος τε,
Il.15.235 ὥς κε καὶ αὖτις Ἀχαιοὶ ἀναπνεύσωσι πόνοιο.
Il.15.236 ὣς ἔφατʼ, οὐδʼ ἄρα πατρὸς ἀνηκούστησεν Ἀπόλλων,
Il.15.237 βῆ δὲ κατʼ Ἰδαίων ὀρέων ἴρηκι ἐοικὼς
Il.15.238 ὠκέϊ φασσοφόνῳ, ὅς τʼ ὤκιστος πετεηνῶν.
Il.15.239 εὗρʼ υἱὸν Πριάμοιο δαΐφρονος Ἕκτορα δῖον
Il.15.240 ἥμενον, οὐδʼ ἔτι κεῖτο, νέον δʼ ἐσαγείρετο θυμόν,
Il.15.241 ἀμφὶ ἓ γιγνώσκων ἑτάρους· ἀτὰρ ἆσθμα καὶ ἱδρὼς
Il.15.242 παύετʼ, ἐπεί μιν ἔγειρε Διὸς νόος αἰγιόχοιο.
Il.15.243 ἀγχοῦ δʼ ἱστάμενος προσέφη ἑκάεργος Ἀπόλλων·
Il.15.244 Ἕκτορ υἱὲ Πριάμοιο, τί ἢ δὲ σὺ νόσφιν ἀπʼ ἄλλων
Il.15.245 ἧσʼ ὀλιγηπελέων; ἦ πού τί σε κῆδος ἱκάνει;
Il.15.246 τὸν δʼ ὀλιγοδρανέων προσέφη κορυθαίολος Ἕκτωρ·
Il.15.247 τίς δὲ σύ ἐσσι φέριστε θεῶν ὅς μʼ εἴρεαι ἄντην;
Il.15.248 οὐκ ἀΐεις ὅ με νηυσὶν ἔπι πρυμνῇσιν Ἀχαιῶν
Il.15.249 οὓς ἑτάρους ὀλέκοντα βοὴν ἀγαθὸς βάλεν Αἴας
Il.15.250 χερμαδίῳ πρὸς στῆθος, ἔπαυσε δὲ θούριδος ἀλκῆς;
Il.15.251 καὶ δὴ ἔγωγʼ ἐφάμην νέκυας καὶ δῶμʼ Ἀΐδαο
Il.15.252 ἤματι τῷδʼ ἵξεσθαι, ἐπεὶ φίλον ἄϊον ἦτορ.
Il.15.253 τὸν δʼ αὖτε προσέειπεν ἄναξ ἑκάεργος Ἀπόλλων·
Il.15.254 θάρσει νῦν· τοῖόν τοι ἀοσσητῆρα Κρονίων
Il.15.255 ἐξ Ἴδης προέηκε παρεστάμεναι καὶ ἀμύνειν
Il.15.256 Φοῖβον Ἀπόλλωνα χρυσάορον, ὅς σε πάρος περ
Il.15.257 ῥύομʼ, ὁμῶς αὐτόν τε καὶ αἰπεινὸν πτολίεθρον.
Il.15.258 ἀλλʼ ἄγε νῦν ἱππεῦσιν ἐπότρυνον πολέεσσι
Il.15.259 νηυσὶν ἔπι γλαφυρῇσιν ἐλαυνέμεν ὠκέας ἵππους·
Il.15.260 αὐτὰρ ἐγὼ προπάροιθε κιὼν ἵπποισι κέλευθον
Il.15.261 πᾶσαν λειανέω, τρέψω δʼ ἥρωας Ἀχαιούς.
Il.15.262 ὣς εἰπὼν ἔμπνευσε μένος μέγα ποιμένι λαῶν.
Il.15.263 ὡς δʼ ὅτε τις στατὸς ἵππος ἀκοστήσας ἐπὶ φάτνῃ
Il.15.264 δεσμὸν ἀπορρήξας θείῃ πεδίοιο κροαίνων
Il.15.265 εἰωθὼς λούεσθαι ἐϋρρεῖος ποταμοῖο
Il.15.266 κυδιόων· ὑψοῦ δὲ κάρη ἔχει, ἀμφὶ δὲ χαῖται
Il.15.267 ὤμοις ἀΐσσονται· ὃ δʼ ἀγλαΐηφι πεποιθὼς
Il.15.268 ῥίμφά ἑ γοῦνα φέρει μετά τʼ ἤθεα καὶ νομὸν ἵππων·
Il.15.269 ὣς Ἕκτωρ λαιψηρὰ πόδας καὶ γούνατʼ ἐνώμα
Il.15.270 ὀτρύνων ἱππῆας, ἐπεὶ θεοῦ ἔκλυεν αὐδήν.
Il.15.271 οἳ δʼ ὥς τʼ ἢ ἔλαφον κεραὸν ἢ ἄγριον αἶγα
Il.15.272 ἐσσεύαντο κύνες τε καὶ ἀνέρες ἀγροιῶται·
Il.15.273 τὸν μέν τʼ ἠλίβατος πέτρη καὶ δάσκιος ὕλη
Il.15.274 εἰρύσατʼ, οὐδʼ ἄρα τέ σφι κιχήμεναι αἴσιμον ἦεν·
Il.15.275 τῶν δέ θʼ ὑπὸ ἰαχῆς ἐφάνη λὶς ἠϋγένειος
Il.15.276 εἰς ὁδόν, αἶψα δὲ πάντας ἀπέτραπε καὶ μεμαῶτας·
Il.15.277 ὣς Δαναοὶ εἷος μὲν ὁμιλαδὸν αἰὲν ἕποντο
Il.15.278 νύσσοντες ξίφεσίν τε καὶ ἔγχεσιν ἀμφιγύοισιν·
Il.15.279 αὐτὰρ ἐπεὶ ἴδον Ἕκτορʼ ἐποιχόμενον στίχας ἀνδρῶν
Il.15.280 τάρβησαν, πᾶσιν δὲ παραὶ ποσὶ κάππεσε θυμός.
Il.15.281 τοῖσι δʼ ἔπειτʼ ἀγόρευε Θόας Ἀνδραίμονος υἱός,
Il.15.282 Αἰτωλῶν ὄχʼ ἄριστος ἐπιστάμενος μὲν ἄκοντι
Il.15.283 ἐσθλὸς δʼ ἐν σταδίῃ· ἀγορῇ δέ ἑ παῦροι Ἀχαιῶν
Il.15.284 νίκων, ὁππότε κοῦροι ἐρίσσειαν περὶ μύθων·
Il.15.285 ὅ σφιν ἐϋφρονέων ἀγορήσατο καὶ μετέειπεν·
Il.15.286 ὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι,
Il.15.287 οἷον δʼ αὖτʼ ἐξαῦτις ἀνέστη κῆρας ἀλύξας
Il.15.288 Ἕκτωρ· ἦ θήν μιν μάλα ἔλπετο θυμὸς ἑκάστου
Il.15.289 χερσὶν ὑπʼ Αἴαντος θανέειν Τελαμωνιάδαο.
Il.15.290 ἀλλά τις αὖτε θεῶν ἐρρύσατο καὶ ἐσάωσεν
Il.15.291 Ἕκτορʼ, ὃ δὴ πολλῶν Δαναῶν ὑπὸ γούνατʼ ἔλυσεν,
Il.15.292 ὡς καὶ νῦν ἔσσεσθαι ὀΐομαι· οὐ γὰρ ἄτερ γε
Il.15.293 Ζηνὸς ἐριγδούπου πρόμος ἵσταται ὧδε μενοινῶν.
Il.15.294 ἀλλʼ ἄγεθʼ ὡς ἂν ἐγὼν εἴπω πειθώμεθα πάντες.
Il.15.295 πληθὺν μὲν ποτὶ νῆας ἀνώξομεν ἀπονέεσθαι·
Il.15.296 αὐτοὶ δʼ, ὅσσοι ἄριστοι ἐνὶ στρατῷ εὐχόμεθʼ εἶναι,
Il.15.297 στήομεν, εἴ κεν πρῶτον ἐρύξομεν ἀντιάσαντες
Il.15.298 δούρατʼ ἀνασχόμενοι· τὸν δʼ οἴω καὶ μεμαῶτα
Il.15.299 θυμῷ δείσεσθαι Δαναῶν καταδῦναι ὅμιλον.
Il.15.300 ὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο·
Il.15.301 οἳ μὲν ἄρʼ ἀμφʼ Αἴαντα καὶ Ἰδομενῆα ἄνακτα
Il.15.302 Τεῦκρον Μηριόνην τε Μέγην τʼ ἀτάλαντον Ἄρηϊ
Il.15.303 ὑσμίνην ἤρτυνον ἀριστῆας καλέσαντες
Il.15.304 Ἕκτορι καὶ Τρώεσσιν ἐναντίον· αὐτὰρ ὀπίσσω
Il.15.305 ἣ πληθὺς ἐπὶ νῆας Ἀχαιῶν ἀπονέοντο.
Il.15.306 Τρῶες δὲ προὔτυψαν ἀολλέες, ἦρχε δʼ ἄρʼ Ἕκτωρ
Il.15.307 μακρὰ βιβάς· πρόσθεν δὲ κίʼ αὐτοῦ Φοῖβος Ἀπόλλων
Il.15.308 εἱμένος ὤμοιιν νεφέλην, ἔχε δʼ αἰγίδα θοῦριν
Il.15.309 δεινὴν ἀμφιδάσειαν ἀριπρεπέʼ, ἣν ἄρα χαλκεὺς
Il.15.310 Ἥφαιστος Διὶ δῶκε φορήμεναι ἐς φόβον ἀνδρῶν·
Il.15.311 τὴν ἄρʼ ὅ γʼ ἐν χείρεσσιν ἔχων ἡγήσατο λαῶν.
Il.15.312 Ἀργεῖοι δʼ ὑπέμειναν ἀολλέες, ὦρτο δʼ ἀϋτὴ
Il.15.313 ὀξεῖʼ ἀμφοτέρωθεν, ἀπὸ νευρῆφι δʼ ὀϊστοὶ
Il.15.314 θρῷσκον· πολλὰ δὲ δοῦρα θρασειάων ἀπὸ χειρῶν
Il.15.315 ἄλλα μὲν ἐν χροῒ πήγνυτʼ ἀρηϊθόων αἰζηῶν,
Il.15.316 πολλὰ δὲ καὶ μεσσηγὺ πάρος χρόα λευκὸν ἐπαυρεῖν
Il.15.317 ἐν γαίῃ ἵσταντο λιλαιόμενα χροὸς ἆσαι.
Il.15.318 ὄφρα μὲν αἰγίδα χερσὶν ἔχʼ ἀτρέμα Φοῖβος Ἀπόλλων,
Il.15.319 τόφρα μάλʼ ἀμφοτέρων βέλεʼ ἥπτετο, πῖπτε δὲ λαός.
Il.15.320 αὐτὰρ ἐπεὶ κατʼ ἐνῶπα ἰδὼν Δαναῶν ταχυπώλων
Il.15.321 σεῖσʼ, ἐπὶ δʼ αὐτὸς ἄϋσε μάλα μέγα, τοῖσι δὲ θυμὸν
Il.15.322 ἐν στήθεσσιν ἔθελξε, λάθοντο δὲ θούριδος ἀλκῆς.
Il.15.323 οἳ δʼ ὥς τʼ ἠὲ βοῶν ἀγέλην ἢ πῶϋ μέγʼ οἰῶν
Il.15.324 θῆρε δύω κλονέωσι μελαίνης νυκτὸς ἀμολγῷ
Il.15.325 ἐλθόντʼ ἐξαπίνης σημάντορος οὐ παρεόντος,
Il.15.326 ὣς ἐφόβηθεν Ἀχαιοὶ ἀνάλκιδες· ἐν γὰρ Ἀπόλλων
Il.15.327 ἧκε φόβον, Τρωσὶν δὲ καὶ Ἕκτορι κῦδος ὄπαζεν.
Il.15.328 ἔνθα δʼ ἀνὴρ ἕλεν ἄνδρα κεδασθείσης ὑσμίνης.
Il.15.329 Ἕκτωρ μὲν Στιχίον τε καὶ Ἀρκεσίλαον ἔπεφνε,
Il.15.330 τὸν μὲν Βοιωτῶν ἡγήτορα χαλκοχιτώνων,
Il.15.331 τὸν δὲ Μενεσθῆος μεγαθύμου πιστὸν ἑταῖρον·
Il.15.332 Αἰνείας δὲ Μέδοντα καὶ Ἴασον ἐξενάριξεν.
Il.15.333 ἤτοι ὃ μὲν νόθος υἱὸς Ὀϊλῆος θείοιο
Il.15.334 ἔσκε Μέδων Αἴαντος ἀδελφεός· αὐτὰρ ἔναιεν
Il.15.335 ἐν Φυλάκῃ γαίης ἄπο πατρίδος ἄνδρα κατακτὰς
Il.15.336 γνωτὸν μητρυιῆς Ἐριώπιδος, ἣν ἔχʼ Ὀϊλεύς·
Il.15.337 Ἴασος αὖτʼ ἀρχὸς μὲν Ἀθηναίων ἐτέτυκτο,
Il.15.338 υἱὸς δὲ Σφήλοιο καλέσκετο Βουκολίδαο.
Il.15.339 Μηκιστῆ δʼ ἕλε Πουλυδάμας, Ἐχίον δὲ Πολίτης
Il.15.340 πρώτῃ ἐν ὑσμίνῃ, Κλονίον δʼ ἕλε δῖος Ἀγήνωρ.
Il.15.341 Δηΐοχον δὲ Πάρις βάλε νείατον ὦμον ὄπισθε
Il.15.342 φεύγοντʼ ἐν προμάχοισι, διὰ πρὸ δὲ χαλκὸν ἔλασσεν.
Il.15.343 ὄφρʼ οἳ τοὺς ἐνάριζον ἀπʼ ἔντεα, τόφρα δʼ Ἀχαιοὶ
Il.15.344 τάφρῳ καὶ σκολόπεσσιν ἐνιπλήξαντες ὀρυκτῇ
Il.15.345 ἔνθα καὶ ἔνθα φέβοντο, δύοντο δὲ τεῖχος ἀνάγκῃ.
Il.15.346 Ἕκτωρ δὲ Τρώεσσιν ἐκέκλετο μακρὸν ἀΰσας
Il.15.347 νηυσὶν ἐπισσεύεσθαι, ἐᾶν δʼ ἔναρα βροτόεντα·
Il.15.348 ὃν δʼ ἂν ἐγὼν ἀπάνευθε νεῶν ἑτέρωθι νοήσω,
Il.15.349 αὐτοῦ οἱ θάνατον μητίσομαι, οὐδέ νυ τόν γε
Il.15.350 γνωτοί τε γνωταί τε πυρὸς λελάχωσι θανόντα,
Il.15.351 ἀλλὰ κύνες ἐρύουσι πρὸ ἄστεος ἡμετέροιο.
Il.15.352 ὣς εἰπὼν μάστιγι κατωμαδὸν ἤλασεν ἵππους
Il.15.353 κεκλόμενος Τρώεσσι κατὰ στίχας· οἳ δὲ σὺν αὐτῷ
Il.15.354 πάντες ὁμοκλήσαντες ἔχον ἐρυσάρματας ἵππους
Il.15.355 ἠχῇ θεσπεσίῃ· προπάροιθε δὲ Φοῖβος Ἀπόλλων
Il.15.356 ῥεῖʼ ὄχθας καπέτοιο βαθείης ποσσὶν ἐρείπων
Il.15.357 ἐς μέσσον κατέβαλλε, γεφύρωσεν δὲ κέλευθον
Il.15.358 μακρὴν ἠδʼ εὐρεῖαν, ὅσον τʼ ἐπὶ δουρὸς ἐρωὴ
Il.15.359 γίγνεται, ὁππότʼ ἀνὴρ σθένεος πειρώμενος ᾗσι.
Il.15.360 τῇ ῥʼ οἵ γε προχέοντο φαλαγγηδόν, πρὸ δʼ Ἀπόλλων
Il.15.361 αἰγίδʼ ἔχων ἐρίτιμον· ἔρειπε δὲ τεῖχος Ἀχαιῶν
Il.15.362 ῥεῖα μάλʼ, ὡς ὅτε τις ψάμαθον πάϊς ἄγχι θαλάσσης,
Il.15.363 ὅς τʼ ἐπεὶ οὖν ποιήσῃ ἀθύρματα νηπιέῃσιν
Il.15.364 ἂψ αὖτις συνέχευε ποσὶν καὶ χερσὶν ἀθύρων.
Il.15.365 ὥς ῥα σὺ ἤϊε Φοῖβε πολὺν κάματον καὶ ὀϊζὺν
Il.15.366 σύγχεας Ἀργείων, αὐτοῖσι δὲ φύζαν ἐνῶρσας.
Il.15.367 ὣς οἳ μὲν παρὰ νηυσὶν ἐρητύοντο μένοντες,
Il.15.368 ἀλλήλοισί τε κεκλόμενοι καὶ πᾶσι θεοῖσι
Il.15.369 χεῖρας ἀνίσχοντες μεγάλʼ εὐχετόωντο ἕκαστος·
Il.15.370 Νέστωρ αὖτε μάλιστα Γερήνιος οὖρος Ἀχαιῶν
Il.15.371 εὔχετο χεῖρʼ ὀρέγων εἰς οὐρανὸν ἀστερόεντα·
Il.15.372 Ζεῦ πάτερ εἴ ποτέ τίς τοι ἐν Ἄργεΐ περ πολυπύρῳ
Il.15.373 ἢ βοὸς ἢ οἰὸς κατὰ πίονα μηρία καίων
Il.15.374 εὔχετο νοστῆσαι, σὺ δʼ ὑπέσχεο καὶ κατένευσας,
Il.15.375 τῶν μνῆσαι καὶ ἄμυνον Ὀλύμπιε νηλεὲς ἦμαρ,
Il.15.376 μηδʼ οὕτω Τρώεσσιν ἔα δάμνασθαι Ἀχαιούς.
Il.15.377 ὣς ἔφατʼ εὐχόμενος, μέγα δʼ ἔκτυπε μητίετα Ζεύς,
Il.15.378 ἀράων ἀΐων Νηληϊάδαο γέροντος.
Il.15.379 Τρῶες δʼ ὡς ἐπύθοντο Διὸς κτύπον αἰγιόχοιο,
Il.15.380 μᾶλλον ἐπʼ Ἀργείοισι θόρον, μνήσαντο δὲ χάρμης.
Il.15.381 οἳ δʼ ὥς τε μέγα κῦμα θαλάσσης εὐρυπόροιο
Il.15.382 νηὸς ὑπὲρ τοίχων καταβήσεται, ὁππότʼ ἐπείγῃ
Il.15.383 ἲς ἀνέμου· ἣ γάρ τε μάλιστά γε κύματʼ ὀφέλλει·
Il.15.384 ὣς Τρῶες μεγάλῃ ἰαχῇ κατὰ τεῖχος ἔβαινον,
Il.15.385 ἵππους δʼ εἰσελάσαντες ἐπὶ πρύμνῃσι μάχοντο
Il.15.386 ἔγχεσιν ἀμφιγύοις αὐτοσχεδόν, οἳ μὲν ἀφʼ ἵππων,
Il.15.387 οἳ δʼ ἀπὸ νηῶν ὕψι μελαινάων ἐπιβάντες
Il.15.388 μακροῖσι ξυστοῖσι, τά ῥά σφʼ ἐπὶ νηυσὶν ἔκειτο
Il.15.389 ναύμαχα κολλήεντα, κατὰ στόμα εἱμένα χαλκῷ.
Il.15.390 Πάτροκλος δʼ εἷος μὲν Ἀχαιοί τε Τρῶές τε
Il.15.391 τείχεος ἀμφεμάχοντο θοάων ἔκτοθι νηῶν,
Il.15.392 τόφρʼ ὅ γʼ ἐνὶ κλισίῃ ἀγαπήνορος Εὐρυπύλοιο
Il.15.393 ἧστό τε καὶ τὸν ἔτερπε λόγοις, ἐπὶ δʼ ἕλκεϊ λυγρῷ
Il.15.394 φάρμακʼ ἀκέσματʼ ἔπασσε μελαινάων ὀδυνάων.
Il.15.395 αὐτὰρ ἐπεὶ δὴ τεῖχος ἐπεσσυμένους ἐνόησε
Il.15.396 Τρῶας, ἀτὰρ Δαναῶν γένετο ἰαχή τε φόβος τε,
Il.15.397 ᾤμωξέν τʼ ἄρʼ ἔπειτα καὶ ὣ πεπλήγετο μηρὼ
Il.15.398 χερσὶ καταπρηνέσσʼ, ὀλοφυρόμενος δʼ ἔπος ηὔδα·
Il.15.399 Εὐρύπυλʼ οὐκ ἔτι τοι δύναμαι χατέοντί περʼ ἔμπης
Il.15.400 ἐνθάδε παρμενέμεν· δὴ γὰρ μέγα νεῖκος ὄρωρεν·
Il.15.401 ἀλλὰ σὲ μὲν θεράπων ποτιτερπέτω, αὐτὰρ ἔγωγε
Il.15.402 σπεύσομαι εἰς Ἀχιλῆα, ἵνʼ ὀτρύνω πολεμίζειν.
Il.15.403 τίς δʼ οἶδʼ εἴ κέν οἱ σὺν δαίμονι θυμὸν ὀρίνω
Il.15.404 παρειπών; ἀγαθὴ δὲ παραίφασίς ἐστιν ἑταίρου.
Il.15.405 τὸν μὲν ἄρʼ ὣς εἰπόντα πόδες φέρον· αὐτὰρ Ἀχαιοὶ
Il.15.406 Τρῶας ἐπερχομένους μένον ἔμπεδον, οὐδʼ ἐδύναντο
Il.15.407 παυροτέρους περ ἐόντας ἀπώσασθαι παρὰ νηῶν·
Il.15.408 οὐδέ ποτε Τρῶες Δαναῶν ἐδύναντο φάλαγγας
Il.15.409 ῥηξάμενοι κλισίῃσι μιγήμεναι ἠδὲ νέεσσιν.
Il.15.410 ἀλλʼ ὥς τε στάθμη δόρυ νήϊον ἐξιθύνει
Il.15.411 τέκτονος ἐν παλάμῃσι δαήμονος, ὅς ῥά τε πάσης
Il.15.412 εὖ εἰδῇ σοφίης ὑποθημοσύνῃσιν Ἀθήνης,
Il.15.413 ὣς μὲν τῶν ἐπὶ ἶσα μάχη τέτατο πτόλεμός τε·
Il.15.414 ἄλλοι δʼ ἀμφʼ ἄλλῃσι μάχην ἐμάχοντο νέεσσιν,
Il.15.415 Ἕκτωρ δʼ ἄντʼ Αἴαντος ἐείσατο κυδαλίμοιο.
Il.15.416 τὼ δὲ μιῆς περὶ νηὸς ἔχον πόνον, οὐδὲ δύναντο
Il.15.417 οὔθʼ ὃ τὸν ἐξελάσαι καὶ ἐνιπρῆσαι πυρὶ νῆα
Il.15.418 οὔθʼ ὃ τὸν ἂψ ὤσασθαι, ἐπεί ῥʼ ἐπέλασσέ γε δαίμων.
Il.15.419 ἔνθʼ υἷα Κλυτίοιο Καλήτορα φαίδιμος Αἴας
Il.15.420 πῦρ ἐς νῆα φέροντα κατὰ στῆθος βάλε δουρί.
Il.15.421 δούπησεν δὲ πεσών, δαλὸς δέ οἱ ἔκπεσε χειρός.
Il.15.422 Ἕκτωρ δʼ ὡς ἐνόησεν ἀνεψιὸν ὀφθαλμοῖσιν
Il.15.423 ἐν κονίῃσι πεσόντα νεὸς προπάροιθε μελαίνης,
Il.15.424 Τρωσί τε καὶ Λυκίοισιν ἐκέκλετο μακρὸν ἀΰσας·
Il.15.425 Τρῶες καὶ Λύκιοι καὶ Δάρδανοι ἀγχιμαχηταὶ
Il.15.426 μὴ δή πω χάζεσθε μάχης ἐν στείνεϊ τῷδε,
Il.15.427 ἀλλʼ υἷα Κλυτίοιο σαώσατε, μή μιν Ἀχαιοὶ
Il.15.428 τεύχεα συλήσωσι νεῶν ἐν ἀγῶνι πεσόντα.
Il.15.429 ὣς εἰπὼν Αἴαντος ἀκόντισε δουρὶ φαεινῷ.
Il.15.430 τοῦ μὲν ἅμαρθʼ, ὃ δʼ ἔπειτα Λυκόφρονα Μάστορος υἱὸν
Il.15.431 Αἴαντος θεράποντα Κυθήριον, ὅς ῥα παρʼ αὐτῷ
Il.15.432 ναῖʼ, ἐπεὶ ἄνδρα κατέκτα Κυθήροισι ζαθέοισι,
Il.15.433 τόν ῥʼ ἔβαλεν κεφαλὴν ὑπὲρ οὔατος ὀξέϊ χαλκῷ
Il.15.434 ἑσταότʼ ἄγχʼ Αἴαντος· ὃ δʼ ὕπτιος ἐν κονίῃσι
Il.15.435 νηὸς ἄπο πρυμνῆς χαμάδις πέσε, λύντο δὲ γυῖα.
Il.15.436 Αἴας δʼ ἐρρίγησε, κασίγνητον δὲ προσηύδα·
Il.15.437 Τεῦκρε πέπον δὴ νῶϊν ἀπέκτατο πιστὸς ἑταῖρος
Il.15.438 Μαστορίδης, ὃν νῶϊ Κυθηρόθεν ἔνδον ἐόντα
Il.15.439 ἶσα φίλοισι τοκεῦσιν ἐτίομεν ἐν μεγάροισι·
Il.15.440 τὸν δʼ Ἕκτωρ μεγάθυμος ἀπέκτανε. ποῦ νύ τοι ἰοὶ
Il.15.441 ὠκύμοροι καὶ τόξον ὅ τοι πόρε Φοῖβος Ἀπόλλων;
Il.15.442 ὣς φάθʼ, ὃ δὲ ξυνέηκε, θέων δέ οἱ ἄγχι παρέστη,
Il.15.443 τόξον ἔχων ἐν χειρὶ παλίντονον ἠδὲ φαρέτρην
Il.15.444 ἰοδόκον· μάλα δʼ ὦκα βέλεα Τρώεσσιν ἐφίει.
Il.15.445 καί ῥʼ ἔβαλε Κλεῖτον Πεισήνορος ἀγλαὸν υἱὸν
Il.15.446 Πουλυδάμαντος ἑταῖρον ἀγαυοῦ Πανθοΐδαο
Il.15.447 ἡνία χερσὶν ἔχοντα· ὃ μὲν πεπόνητο καθʼ ἵππους·
Il.15.448 τῇ γὰρ ἔχʼ ᾗ ῥα πολὺ πλεῖσται κλονέοντο φάλαγγες
Il.15.449 Ἕκτορι καὶ Τρώεσσι χαριζόμενος· τάχα δʼ αὐτῷ
Il.15.450 ἦλθε κακόν, τό οἱ οὔ τις ἐρύκακεν ἱεμένων περ.
Il.15.451 αὐχένι γάρ οἱ ὄπισθε πολύστονος ἔμπεσεν ἰός·
Il.15.452 ἤριπε δʼ ἐξ ὀχέων, ὑπερώησαν δέ οἱ ἵπποι
Il.15.453 κείνʼ ὄχεα κροτέοντες. ἄναξ δʼ ἐνόησε τάχιστα
Il.15.454 Πουλυδάμας, καὶ πρῶτος ἐναντίος ἤλυθεν ἵππων.
Il.15.455 τοὺς μὲν ὅ γʼ Ἀστυνόῳ Προτιάονος υἱέϊ δῶκε,
Il.15.456 πολλὰ δʼ ἐπότρυνε σχεδὸν ἴσχειν εἰσορόωντα
Il.15.457 ἵππους· αὐτὸς δʼ αὖτις ἰὼν προμάχοισιν ἐμίχθη.
Il.15.458 Τεῦκρος δʼ ἄλλον ὀϊστὸν ἐφʼ Ἕκτορι χαλκοκορυστῇ
Il.15.459 αἴνυτο, καί κεν ἔπαυσε μάχης ἐπὶ νηυσὶν Ἀχαιῶν,
Il.15.460 εἴ μιν ἀριστεύοντα βαλὼν ἐξείλετο θυμόν.
Il.15.461 ἀλλʼ οὐ λῆθε Διὸς πυκινὸν νόον, ὅς ῥʼ ἐφύλασσεν
Il.15.462 Ἕκτορʼ, ἀτὰρ Τεῦκρον Τελαμώνιον εὖχος ἀπηύρα,
Il.15.463 ὅς οἱ ἐϋστρεφέα νευρὴν ἐν ἀμύμονι τόξῳ
Il.15.464 ῥῆξʼ ἐπὶ τῷ ἐρύοντι· παρεπλάγχθη δέ οἱ ἄλλῃ
Il.15.465 ἰὸς χαλκοβαρής, τόξον δέ οἱ ἔκπεσε χειρός.
Il.15.466 Τεῦκρος δʼ ἐρρίγησε, κασίγνητον δὲ προσηύδα·
Il.15.467 ὢ πόποι ἦ δὴ πάγχυ μάχης ἐπὶ μήδεα κείρει
Il.15.468 δαίμων ἡμετέρης, ὅ τέ μοι βιὸν ἔκβαλε χειρός,
Il.15.469 νευρὴν δʼ ἐξέρρηξε νεόστροφον, ἣν ἐνέδησα
Il.15.470 πρώϊον, ὄφρʼ ἀνέχοιτο θαμὰ θρῴσκοντας ὀϊστούς.
Il.15.471 τὸν δʼ ἠμείβετʼ ἔπειτα μέγας Τελαμώνιος Αἴας·
Il.15.472 ὦ πέπον ἀλλὰ βιὸν μὲν ἔα καὶ ταρφέας ἰοὺς
Il.15.473 κεῖσθαι, ἐπεὶ συνέχευε θεὸς Δαναοῖσι μεγήρας·
Il.15.474 αὐτὰρ χερσὶν ἑλὼν δολιχὸν δόρυ καὶ σάκος ὤμῳ
Il.15.475 μάρναό τε Τρώεσσι καὶ ἄλλους ὄρνυθι λαούς.
Il.15.476 μὴ μὰν ἀσπουδί γε δαμασσάμενοί περ ἕλοιεν
Il.15.477 νῆας ἐϋσσέλμους, ἀλλὰ μνησώμεθα χάρμης.
Il.15.478 ὣς φάθʼ, ὃ δὲ τόξον μὲν ἐνὶ κλισίῃσιν ἔθηκεν,
Il.15.479 αὐτὰρ ὅ γʼ ἀμφʼ ὤμοισι σάκος θέτο τετραθέλυμνον,
Il.15.480 κρατὶ δʼ ἐπʼ ἰφθίμῳ κυνέην εὔτυκτον ἔθηκεν
Il.15.481 ἵππουριν, δεινὸν δὲ λόφος καθύπερθεν ἔνευεν·
Il.15.482 εἵλετο δʼ ἄλκιμον ἔγχος ἀκαχμένον ὀξέϊ χαλκῷ,
Il.15.483 βῆ δʼ ἰέναι, μάλα δʼ ὦκα θέων Αἴαντι παρέστη.
Il.15.484 Ἕκτωρ δʼ ὡς εἶδεν Τεύκρου βλαφθέντα βέλεμνα,
Il.15.485 Τρωσί τε καὶ Λυκίοισιν ἐκέκλετο μακρὸν ἀΰσας·
Il.15.486 Τρῶες καὶ Λύκιοι καὶ Δάρδανοι ἀγχιμαχηταὶ
Il.15.487 ἀνέρες ἔστε φίλοι, μνήσασθε δὲ θούριδος ἀλκῆς
Il.15.488 νῆας ἀνὰ γλαφυράς· δὴ γὰρ ἴδον ὀφθαλμοῖσιν
Il.15.489 ἀνδρὸς ἀριστῆος Διόθεν βλαφθέντα βέλεμνα.
Il.15.490 ῥεῖα δʼ ἀρίγνωτος Διὸς ἀνδράσι γίγνεται ἀλκή,
Il.15.491 ἠμὲν ὁτέοισιν κῦδος ὑπέρτερον ἐγγυαλίξῃ,
Il.15.492 ἠδʼ ὅτινας μινύθῃ τε καὶ οὐκ ἐθέλῃσιν ἀμύνειν,
Il.15.493 ὡς νῦν Ἀργείων μινύθει μένος, ἄμμι δʼ ἀρήγει.
Il.15.494 ἀλλὰ μάχεσθʼ ἐπὶ νηυσὶν ἀολλέες· ὃς δέ κεν ὑμέων
Il.15.495 βλήμενος ἠὲ τυπεὶς θάνατον καὶ πότμον ἐπίσπῃ
Il.15.496 τεθνάτω· οὔ οἱ ἀεικὲς ἀμυνομένῳ περὶ πάτρης
Il.15.497 τεθνάμεν· ἀλλʼ ἄλοχός τε σόη καὶ παῖδες ὀπίσσω,
Il.15.498 καὶ οἶκος καὶ κλῆρος ἀκήρατος, εἴ κεν Ἀχαιοὶ
Il.15.499 οἴχωνται σὺν νηυσὶ φίλην ἐς πατρίδα γαῖαν.
Il.15.500 ὣς εἰπὼν ὄτρυνε μένος καὶ θυμὸν ἑκάστου.
Il.15.501 Αἴας δʼ αὖθʼ ἑτέρωθεν ἐκέκλετο οἷς ἑτάροισιν·
Il.15.502 αἰδὼς Ἀργεῖοι· νῦν ἄρκιον ἢ ἀπολέσθαι
Il.15.503 ἠὲ σαωθῆναι καὶ ἀπώσασθαι κακὰ νηῶν.
Il.15.504 ἦ ἔλπεσθʼ ἢν νῆας ἕλῃ κορυθαίολος Ἕκτωρ
Il.15.505 ἐμβαδὸν ἵξεσθαι ἣν πατρίδα γαῖαν ἕκαστος;
Il.15.506 ἦ οὐκ ὀτρύνοντος ἀκούετε λαὸν ἅπαντα
Il.15.507 Ἕκτορος, ὃς δὴ νῆας ἐνιπρῆσαι μενεαίνει;
Il.15.508 οὐ μὰν ἔς γε χορὸν κέλετʼ ἐλθέμεν, ἀλλὰ μάχεσθαι.
Il.15.509 ἡμῖν δʼ οὔ τις τοῦδε νόος καὶ μῆτις ἀμείνων
Il.15.510 ἢ αὐτοσχεδίῃ μῖξαι χεῖράς τε μένος τε.
Il.15.511 βέλτερον ἢ ἀπολέσθαι ἕνα χρόνον ἠὲ βιῶναι
Il.15.512 ἢ δηθὰ στρεύγεσθαι ἐν αἰνῇ δηϊοτῆτι
Il.15.513 ὧδʼ αὔτως παρὰ νηυσὶν ὑπʼ ἀνδράσι χειροτέροισιν.
Il.15.514 ὣς εἰπὼν ὄτρυνε μένος καὶ θυμὸν ἑκάστου.
Il.15.515 ἔνθʼ Ἕκτωρ μὲν ἕλε Σχεδίον Περιμήδεος υἱὸν
Il.15.516 ἀρχὸν Φωκήων, Αἴας δʼ ἕλε Λαοδάμαντα
Il.15.517 ἡγεμόνα πρυλέων Ἀντήνορος ἀγλαὸν υἱόν·
Il.15.518 Πουλυδάμας δʼ Ὦτον Κυλλήνιον ἐξενάριξε
Il.15.519 Φυλεΐδεω ἕταρον, μεγαθύμων ἀρχὸν Ἐπειῶν.
Il.15.520 τῷ δὲ Μέγης ἐπόρουσεν ἰδών· ὃ δʼ ὕπαιθα λιάσθη
Il.15.521 Πουλυδάμας· καὶ τοῦ μὲν ἀπήμβροτεν· οὐ γὰρ Ἀπόλλων
Il.15.522 εἴα Πάνθου υἱὸν ἐνὶ προμάχοισι δαμῆναι·
Il.15.523 αὐτὰρ ὅ γε Κροίσμου στῆθος μέσον οὔτασε δουρί.
Il.15.524 δούπησεν δὲ πεσών· ὃ δʼ ἀπʼ ὤμων τεύχεʼ ἐσύλα.
Il.15.525 τόφρα δὲ τῷ ἐπόρουσε Δόλοψ αἰχμῆς ἐῢ εἰδὼς
Il.15.526 Λαμπετίδης, ὃν Λάμπος ἐγείνατο φέρτατον υἱὸν
Il.15.527 Λαομεδοντιάδης εὖ εἰδότα θούριδος ἀλκῆς,
Il.15.528 ὃς τότε Φυλεΐδαο μέσον σάκος οὔτασε δουρὶ
Il.15.529 ἐγγύθεν ὁρμηθείς· πυκινὸς δέ οἱ ἤρκεσε θώρηξ,
Il.15.530 τόν ῥʼ ἐφόρει γυάλοισιν ἀρηρότα· τόν ποτε Φυλεὺς
Il.15.531 ἤγαγεν ἐξ Ἐφύρης, ποταμοῦ ἄπο Σελλήεντος.
Il.15.532 ξεῖνος γάρ οἱ ἔδωκεν ἄναξ ἀνδρῶν Εὐφήτης
Il.15.533 ἐς πόλεμον φορέειν δηΐων ἀνδρῶν ἀλεωρήν·
Il.15.534 ὅς οἱ καὶ τότε παιδὸς ἀπὸ χροὸς ἤρκεσʼ ὄλεθρον.
Il.15.535 τοῦ δὲ Μέγης κόρυθος χαλκήρεος ἱπποδασείης
Il.15.536 κύμβαχον ἀκρότατον νύξʼ ἔγχεϊ ὀξυόεντι,
Il.15.537 ῥῆξε δʼ ἀφʼ ἵππειον λόφον αὐτοῦ· πᾶς δὲ χαμᾶζε
Il.15.538 κάππεσεν ἐν κονίῃσι νέον φοίνικι φαεινός.
Il.15.539 εἷος ὃ τῷ πολέμιζε μένων, ἔτι δʼ ἔλπετο νίκην,
Il.15.540 τόφρα δέ οἱ Μενέλαος ἀρήϊος ἦλθεν ἀμύντωρ,
Il.15.541 στῆ δʼ εὐρὰξ σὺν δουρὶ λαθών, βάλε δʼ ὦμον ὄπισθεν·
Il.15.542 αἰχμὴ δὲ στέρνοιο διέσσυτο μαιμώωσα
Il.15.543 πρόσσω ἱεμένη· ὃ δʼ ἄρα πρηνὴς ἐλιάσθη.
Il.15.544 τὼ μὲν ἐεισάσθην χαλκήρεα τεύχεʼ ἀπʼ ὤμων
Il.15.545 συλήσειν· Ἕκτωρ δὲ κασιγνήτοισι κέλευσε
Il.15.546 πᾶσι μάλα, πρῶτον δʼ Ἱκεταονίδην ἐνένιπεν
Il.15.547 ἴφθιμον Μελάνιππον. ὃ δʼ ὄφρα μὲν εἰλίποδας βοῦς
Il.15.548 βόσκʼ ἐν Περκώτῃ δηΐων ἀπὸ νόσφιν ἐόντων·
Il.15.549 αὐτὰρ ἐπεὶ Δαναῶν νέες ἤλυθον ἀμφιέλισσαι,
Il.15.550 ἂψ εἰς Ἴλιον ἦλθε, μετέπρεπε δὲ Τρώεσσι,
Il.15.551 ναῖε δὲ πὰρ Πριάμῳ, ὃ δέ μιν τίεν ἶσα τέκεσσι·
Il.15.552 τόν ῥʼ Ἕκτωρ ἐνένιπεν ἔπος τʼ ἔφατʼ ἔκ τʼ ὀνόμαζεν·
Il.15.553 οὕτω δὴ Μελάνιππε μεθήσομεν; οὐδέ νυ σοί περ
Il.15.554 ἐντρέπεται φίλον ἦτορ ἀνεψιοῦ κταμένοιο;
Il.15.555 οὐχ ὁράᾳς οἷον Δόλοπος περὶ τεύχεʼ ἕπουσιν;
Il.15.556 ἀλλʼ ἕπευ· οὐ γὰρ ἔτʼ ἔστιν ἀποσταδὸν Ἀργείοισι
Il.15.557 μάρνασθαι, πρίν γʼ ἠὲ κατακτάμεν ἠὲ κατʼ ἄκρης
Il.15.558 Ἴλιον αἰπεινὴν ἑλέειν κτάσθαι τε πολίτας.
Il.15.559 ὣς εἰπὼν ὃ μὲν ἦρχʼ, ὃ δʼ ἅμʼ ἕσπετο ἰσόθεος φώς·
Il.15.560 Ἀργείους δʼ ὄτρυνε μέγας Τελαμώνιος Αἴας·
Il.15.561 ὦ φίλοι ἀνέρες ἔστε, καὶ αἰδῶ θέσθʼ ἐνὶ θυμῷ,
Il.15.562 ἀλλήλους τʼ αἰδεῖσθε κατὰ κρατερὰς ὑσμίνας.
Il.15.563 αἰδομένων δʼ ἀνδρῶν πλέονες σόοι ἠὲ πέφανται·
Il.15.564 φευγόντων δʼ οὔτʼ ἂρ κλέος ὄρνυται οὔτέ τις ἀλκή.
Il.15.565 ὣς ἔφαθʼ, οἳ δὲ καὶ αὐτοὶ ἀλέξασθαι μενέαινον,
Il.15.566 ἐν θυμῷ δʼ ἐβάλοντο ἔπος, φράξαντο δὲ νῆας
Il.15.567 ἕρκεϊ χαλκείῳ· ἐπὶ δὲ Ζεὺς Τρῶας ἔγειρεν.
Il.15.568 Ἀντίλοχον δʼ ὄτρυνε βοὴν ἀγαθὸς Μενέλαος·
Il.15.569 Ἀντίλοχʼ οὔ τις σεῖο νεώτερος ἄλλος Ἀχαιῶν,
Il.15.570 οὔτε ποσὶν θάσσων οὔτʼ ἄλκιμος ὡς σὺ μάχεσθαι·
Il.15.571 εἴ τινά που Τρώων ἐξάλμενος ἄνδρα βάλοισθα.
Il.15.572 ὣς εἰπὼν ὃ μὲν αὖτις ἀπέσσυτο, τὸν δʼ ὀρόθυνεν·
Il.15.573 ἐκ δʼ ἔθορε προμάχων, καὶ ἀκόντισε δουρὶ φαεινῷ
Il.15.574 ἀμφὶ ἓ παπτήνας· ὑπὸ δὲ Τρῶες κεκάδοντο
Il.15.575 ἀνδρὸς ἀκοντίσσαντος· ὃ δʼ οὐχ ἅλιον βέλος ἧκεν,
Il.15.576 ἀλλʼ Ἱκετάονος υἱὸν ὑπέρθυμον Μελάνιππον
Il.15.577 νισόμενον πόλεμον δὲ βάλε στῆθος παρὰ μαζόν.
Il.15.578 δούπησεν δὲ πεσών, τὸν δὲ σκότος ὄσσε κάλυψεν.
Il.15.579 Ἀντίλοχος δʼ ἐπόρουσε κύων ὥς, ὅς τʼ ἐπὶ νεβρῷ
Il.15.580 βλημένῳ ἀΐξῃ, τόν τʼ ἐξ εὐνῆφι θορόντα
Il.15.581 θηρητὴρ ἐτύχησε βαλών, ὑπέλυσε δὲ γυῖα·
Il.15.582 ὣς ἐπὶ σοὶ Μελάνιππε θόρʼ Ἀντίλοχος μενεχάρμης
Il.15.583 τεύχεα συλήσων· ἀλλʼ οὐ λάθεν Ἕκτορα δῖον,
Il.15.584 ὅς ῥά οἱ ἀντίος ἦλθε θέων ἀνὰ δηϊοτῆτα.
Il.15.585 Ἀντίλοχος δʼ οὐ μεῖνε θοός περ ἐὼν πολεμιστής,
Il.15.586 ἀλλʼ ὅ γʼ ἄρʼ ἔτρεσε θηρὶ κακὸν ῥέξαντι ἐοικώς,
Il.15.587 ὅς τε κύνα κτείνας ἢ βουκόλον ἀμφὶ βόεσσι
Il.15.588 φεύγει πρίν περ ὅμιλον ἀολλισθήμεναι ἀνδρῶν·
Il.15.589 ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ
Il.15.590 ἠχῇ θεσπεσίῃ βέλεα στονόεντα χέοντο·
Il.15.591 στῆ δὲ μεταστρεφθείς, ἐπεὶ ἵκετο ἔθνος ἑταίρων.
Il.15.592 Τρῶες δὲ λείουσιν ἐοικότες ὠμοφάγοισι
Il.15.593 νηυσὶν ἐπεσσεύοντο, Διὸς δʼ ἐτέλειον ἐφετμάς,
Il.15.594 ὅ σφισιν αἰὲν ἔγειρε μένος μέγα, θέλγε δὲ θυμὸν
Il.15.595 Ἀργείων καὶ κῦδος ἀπαίνυτο, τοὺς δʼ ὀρόθυνεν.
Il.15.596 Ἕκτορι γάρ οἱ θυμὸς ἐβούλετο κῦδος ὀρέξαι
Il.15.597 Πριαμίδῃ, ἵνα νηυσὶ κορωνίσι θεσπιδαὲς πῦρ
Il.15.598 ἐμβάλοι ἀκάματον, Θέτιδος δʼ ἐξαίσιον ἀρὴν
Il.15.599 πᾶσαν ἐπικρήνειε· τὸ γὰρ μένε μητίετα Ζεὺς
Il.15.600 νηὸς καιομένης σέλας ὀφθαλμοῖσιν ἰδέσθαι.
Il.15.601 ἐκ γὰρ δὴ τοῦ μέλλε παλίωξιν παρὰ νηῶν
Il.15.602 θησέμεναι Τρώων, Δαναοῖσι δὲ κῦδος ὀρέξειν.
Il.15.603 τὰ φρονέων νήεσσιν ἔπι γλαφυρῇσιν ἔγειρεν
Il.15.604 Ἕκτορα Πριαμίδην μάλα περ μεμαῶτα καὶ αὐτόν.
Il.15.605 μαίνετο δʼ ὡς ὅτʼ Ἄρης ἐγχέσπαλος ἢ ὀλοὸν πῦρ
Il.15.606 οὔρεσι μαίνηται βαθέης ἐν τάρφεσιν ὕλης·
Il.15.607 ἀφλοισμὸς δὲ περὶ στόμα γίγνετο, τὼ δέ οἱ ὄσσε
Il.15.608 λαμπέσθην βλοσυρῇσιν ὑπʼ ὀφρύσιν, ἀμφὶ δὲ πήληξ
Il.15.609 σμερδαλέον κροτάφοισι τινάσσετο μαρναμένοιο
Il.15.610 Ἕκτορος· αὐτὸς γάρ οἱ ἀπʼ αἰθέρος ἦεν ἀμύντωρ
Il.15.611 Ζεύς, ὅς μιν πλεόνεσσι μετʼ ἀνδράσι μοῦνον ἐόντα
Il.15.612 τίμα καὶ κύδαινε. μινυνθάδιος γὰρ ἔμελλεν
Il.15.613 ἔσσεσθʼ· ἤδη γάρ οἱ ἐπόρνυε μόρσιμον ἦμαρ
Il.15.614 Παλλὰς Ἀθηναίη ὑπὸ Πηλεΐδαο βίηφιν.
Il.15.615 καί ῥʼ ἔθελεν ῥῆξαι στίχας ἀνδρῶν πειρητίζων,
Il.15.616 ᾗ δὴ πλεῖστον ὅμιλον ὅρα καὶ τεύχεʼ ἄριστα·
Il.15.617 ἀλλʼ οὐδʼ ὧς δύνατο ῥῆξαι μάλα περ μενεαίνων·
Il.15.618 ἴσχον γὰρ πυργηδὸν ἀρηρότες, ἠΰτε πέτρη
Il.15.619 ἠλίβατος μεγάλη πολιῆς ἁλὸς ἐγγὺς ἐοῦσα,
Il.15.620 ἥ τε μένει λιγέων ἀνέμων λαιψηρὰ κέλευθα
Il.15.621 κύματά τε τροφόεντα, τά τε προσερεύγεται αὐτήν·
Il.15.622 ὣς Δαναοὶ Τρῶας μένον ἔμπεδον οὐδὲ φέβοντο.
Il.15.623 αὐτὰρ ὃ λαμπόμενος πυρὶ πάντοθεν ἔνθορʼ ὁμίλῳ,
Il.15.624 ἐν δʼ ἔπεσʼ ὡς ὅτε κῦμα θοῇ ἐν νηῒ πέσῃσι
Il.15.625 λάβρον ὑπαὶ νεφέων ἀνεμοτρεφές· ἣ δέ τε πᾶσα
Il.15.626 ἄχνῃ ὑπεκρύφθη, ἀνέμοιο δὲ δεινὸς ἀήτη
Il.15.627 ἱστίῳ ἐμβρέμεται, τρομέουσι δέ τε φρένα ναῦται
Il.15.628 δειδιότες· τυτθὸν γὰρ ὑπʼ ἐκ θανάτοιο φέρονται·
Il.15.629 ὣς ἐδαΐζετο θυμὸς ἐνὶ στήθεσσιν Ἀχαιῶν.
Il.15.630 αὐτὰρ ὅ γʼ ὥς τε λέων ὀλοόφρων βουσὶν ἐπελθών,
Il.15.631 αἵ ῥά τʼ ἐν εἱαμενῇ ἕλεος μεγάλοιο νέμονται
Il.15.632 μυρίαι, ἐν δέ τε τῇσι νομεὺς οὔ πω σάφα εἰδὼς
Il.15.633 θηρὶ μαχέσσασθαι ἕλικος βοὸς ἀμφὶ φονῇσιν·
Il.15.634 ἤτοι ὃ μὲν πρώτῃσι καὶ ὑστατίῃσι βόεσσιν
Il.15.635 αἰὲν ὁμοστιχάει, ὃ δέ τʼ ἐν μέσσῃσιν ὀρούσας
Il.15.636 βοῦν ἔδει, αἳ δέ τε πᾶσαι ὑπέτρεσαν· ὣς τότʼ Ἀχαιοὶ
Il.15.637 θεσπεσίως ἐφόβηθεν ὑφʼ Ἕκτορι καὶ Διὶ πατρὶ
Il.15.638 πάντες, ὃ δʼ οἶον ἔπεφνε Μυκηναῖον Περιφήτην,
Il.15.639 Κοπρῆος φίλον υἱόν, ὃς Εὐρυσθῆος ἄνακτος
Il.15.640 ἀγγελίης οἴχνεσκε βίῃ Ἡρακληείῃ.
Il.15.641 τοῦ γένετʼ ἐκ πατρὸς πολὺ χείρονος υἱὸς ἀμείνων
Il.15.642 παντοίας ἀρετάς, ἠμὲν πόδας ἠδὲ μάχεσθαι,
Il.15.643 καὶ νόον ἐν πρώτοισι Μυκηναίων ἐτέτυκτο·
Il.15.644 ὅς ῥα τόθʼ Ἕκτορι κῦδος ὑπέρτερον ἐγγυάλιξε.
Il.15.645 στρεφθεὶς γὰρ μετόπισθεν ἐν ἀσπίδος ἄντυγι πάλτο,
Il.15.646 τὴν αὐτὸς φορέεσκε ποδηνεκέʼ ἕρκος ἀκόντων·
Il.15.647 τῇ ὅ γʼ ἐνὶ βλαφθεὶς πέσεν ὕπτιος, ἀμφὶ δὲ πήληξ
Il.15.648 σμερδαλέον κονάβησε περὶ κροτάφοισι πεσόντος.
Il.15.649 Ἕκτωρ δʼ ὀξὺ νόησε, θέων δέ οἱ ἄγχι παρέστη,
Il.15.650 στήθεϊ δʼ ἐν δόρυ πῆξε, φίλων δέ μιν ἐγγὺς ἑταίρων
Il.15.651 κτεῖνʼ· οἳ δʼ οὐκ ἐδύναντο καὶ ἀχνύμενοί περ ἑταίρου
Il.15.652 χραισμεῖν· αὐτοὶ γὰρ μάλα δείδισαν Ἕκτορα δῖον.
Il.15.653 εἰσωποὶ δʼ ἐγένοντο νεῶν, περὶ δʼ ἔσχεθον ἄκραι
Il.15.654 νῆες ὅσαι πρῶται εἰρύατο· τοὶ δʼ ἐπέχυντο.
Il.15.655 Ἀργεῖοι δὲ νεῶν μὲν ἐχώρησαν καὶ ἀνάγκῃ
Il.15.656 τῶν πρωτέων, αὐτοῦ δὲ παρὰ κλισίῃσιν ἔμειναν
Il.15.657 ἁθρόοι, οὐδὲ κέδασθεν ἀνὰ στρατόν· ἴσχε γὰρ αἰδὼς
Il.15.658 καὶ δέος· ἀζηχὲς γὰρ ὁμόκλεον ἀλλήλοισι.
Il.15.659 Νέστωρ αὖτε μάλιστα Γερήνιος οὖρος Ἀχαιῶν
Il.15.660 λίσσεθʼ ὑπὲρ τοκέων γουνούμενος ἄνδρα ἕκαστον·
Il.15.661 ὦ φίλοι ἀνέρες ἔστε καὶ αἰδῶ θέσθʼ ἐνὶ θυμῷ
Il.15.662 ἄλλων ἀνθρώπων, ἐπὶ δὲ μνήσασθε ἕκαστος
Il.15.663 παίδων ἠδʼ ἀλόχων καὶ κτήσιος ἠδὲ τοκήων,
Il.15.664 ἠμὲν ὅτεῳ ζώουσι καὶ ᾧ κατατεθνήκασι·
Il.15.665 τῶν ὕπερ ἐνθάδʼ ἐγὼ γουνάζομαι οὐ παρεόντων
Il.15.666 ἑστάμεναι κρατερῶς, μὴ δὲ τρωπᾶσθε φόβον δέ.
Il.15.667 ὣς εἰπὼν ὄτρυνε μένος καὶ θυμὸν ἑκάστου.
Il.15.668 τοῖσι δʼ ἀπʼ ὀφθαλμῶν νέφος ἀχλύος ὦσεν Ἀθήνη
Il.15.669 θεσπέσιον· μάλα δέ σφι φόως γένετʼ ἀμφοτέρωθεν
Il.15.670 ἠμὲν πρὸς νηῶν καὶ ὁμοιΐου πολέμοιο.
Il.15.671 Ἕκτορα δὲ φράσσαντο βοὴν ἀγαθὸν καὶ ἑταίρους,
Il.15.672 ἠμὲν ὅσοι μετόπισθεν ἀφέστασαν οὐδὲ μάχοντο,
Il.15.673 ἠδʼ ὅσσοι παρὰ νηυσὶ μάχην ἐμάχοντο θοῇσιν.
Il.15.674 οὐδʼ ἄρʼ ἔτʼ Αἴαντι μεγαλήτορι ἥνδανε θυμῷ
Il.15.675 ἑστάμεν ἔνθά περ ἄλλοι ἀφέστασαν υἷες Ἀχαιῶν·
Il.15.676 ἀλλʼ ὅ γε νηῶν ἴκριʼ ἐπῴχετο μακρὰ βιβάσθων,
Il.15.677 νώμα δὲ ξυστὸν μέγα ναύμαχον ἐν παλάμῃσι
Il.15.678 κολλητὸν βλήτροισι δυωκαιεικοσίπηχυ.
Il.15.679 ὡς δʼ ὅτʼ ἀνὴρ ἵπποισι κελητίζειν ἐῢ εἰδώς,
Il.15.680 ὅς τʼ ἐπεὶ ἐκ πολέων πίσυρας συναείρεται ἵππους,
Il.15.681 σεύας ἐκ πεδίοιο μέγα προτὶ ἄστυ δίηται
Il.15.682 λαοφόρον καθʼ ὁδόν· πολέες τέ ἑ θηήσαντο
Il.15.683 ἀνέρες ἠδὲ γυναῖκες· ὃ δʼ ἔμπεδον ἀσφαλὲς αἰεὶ
Il.15.684 θρῴσκων ἄλλοτʼ ἐπʼ ἄλλον ἀμείβεται, οἳ δὲ πέτονται·
Il.15.685 ὣς Αἴας ἐπὶ πολλὰ θοάων ἴκρια νηῶν
Il.15.686 φοίτα μακρὰ βιβάς, φωνὴ δέ οἱ αἰθέρʼ ἵκανεν,
Il.15.687 αἰεὶ δὲ σμερδνὸν βοόων Δαναοῖσι κέλευε
Il.15.688 νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ
Il.15.689 μίμνεν ἐνὶ Τρώων ὁμάδῳ πύκα θωρηκτάων·
Il.15.690 ἀλλʼ ὥς τʼ ὀρνίθων πετεηνῶν αἰετὸς αἴθων
Il.15.691 ἔθνος ἐφορμᾶται ποταμὸν πάρα βοσκομενάων
Il.15.692 χηνῶν ἢ γεράνων ἢ κύκνων δουλιχοδείρων,
Il.15.693 ὣς Ἕκτωρ ἴθυσε νεὸς κυανοπρῴροιο
Il.15.694 ἀντίος ἀΐξας· τὸν δὲ Ζεὺς ὦσεν ὄπισθε
Il.15.695 χειρὶ μάλα μεγάλῃ, ὄτρυνε δὲ λαὸν ἅμʼ αὐτῷ.
Il.15.696 αὖτις δὲ δριμεῖα μάχη παρὰ νηυσὶν ἐτύχθη·
Il.15.697 φαίης κʼ ἀκμῆτας καὶ ἀτειρέας ἀλλήλοισιν
Il.15.698 ἄντεσθʼ ἐν πολέμῳ, ὡς ἐσσυμένως ἐμάχοντο.
Il.15.699 τοῖσι δὲ μαρναμένοισιν ὅδʼ ἦν νόος· ἤτοι Ἀχαιοὶ
Il.15.700 οὐκ ἔφασαν φεύξεσθαι ὑπʼ ἐκ κακοῦ, ἀλλʼ ὀλέεσθαι,
Il.15.701 Τρωσὶν δʼ ἔλπετο θυμὸς ἐνὶ στήθεσσιν ἑκάστου
Il.15.702 νῆας ἐνιπρήσειν κτενέειν θʼ ἥρωας Ἀχαιούς.
Il.15.703 οἳ μὲν τὰ φρονέοντες ἐφέστασαν ἀλλήλοισιν·
Il.15.704 Ἕκτωρ δὲ πρυμνῆς νεὸς ἥψατο ποντοπόροιο
Il.15.705 καλῆς ὠκυάλου, ἣ Πρωτεσίλαον ἔνεικεν
Il.15.706 ἐς Τροίην, οὐδʼ αὖτις ἀπήγαγε πατρίδα γαῖαν.
Il.15.707 τοῦ περ δὴ περὶ νηὸς Ἀχαιοί τε Τρῶές τε
Il.15.708 δῄουν ἀλλήλους αὐτοσχεδόν· οὐδʼ ἄρα τοί γε
Il.15.709 τόξων ἀϊκὰς ἀμφὶς μένον οὐδʼ ἔτʼ ἀκόντων,
Il.15.710 ἀλλʼ οἵ γʼ ἐγγύθεν ἱστάμενοι ἕνα θυμὸν ἔχοντες
Il.15.711 ὀξέσι δὴ πελέκεσσι καὶ ἀξίνῃσι μάχοντο
Il.15.712 καὶ ξίφεσιν μεγάλοισι καὶ ἔγχεσιν ἀμφιγύοισι.
Il.15.713 πολλὰ δὲ φάσγανα καλὰ μελάνδετα κωπήεντα
Il.15.714 ἄλλα μὲν ἐκ χειρῶν χαμάδις πέσον, ἄλλα δʼ ἀπʼ ὤμων
Il.15.715 ἀνδρῶν μαρναμένων· ῥέε δʼ αἵματι γαῖα μέλαινα.
Il.15.716 Ἕκτωρ δὲ πρύμνηθεν ἐπεὶ λάβεν οὐχὶ μεθίει
Il.15.717 ἄφλαστον μετὰ χερσὶν ἔχων, Τρωσὶν δὲ κέλευεν·
Il.15.718 οἴσετε πῦρ, ἅμα δʼ αὐτοὶ ἀολλέες ὄρνυτʼ ἀϋτήν·
Il.15.719 νῦν ἡμῖν πάντων Ζεὺς ἄξιον ἦμαρ ἔδωκε
Il.15.720 νῆας ἑλεῖν, αἳ δεῦρο θεῶν ἀέκητι μολοῦσαι
Il.15.721 ἡμῖν πήματα πολλὰ θέσαν, κακότητι γερόντων,
Il.15.722 οἵ μʼ ἐθέλοντα μάχεσθαι ἐπὶ πρυμνῇσι νέεσσιν
Il.15.723 αὐτόν τʼ ἰσχανάασκον ἐρητύοντό τε λαόν·
Il.15.724 ἀλλʼ εἰ δή ῥα τότε βλάπτε φρένας εὐρύοπα Ζεὺς
Il.15.725 ἡμετέρας, νῦν αὐτὸς ἐποτρύνει καὶ ἀνώγει.
Il.15.726 ὣς ἔφαθʼ, οἳ δʼ ἄρα μᾶλλον ἐπʼ Ἀργείοισιν ὄρουσαν.
Il.15.727 Αἴας δʼ οὐκέτʼ ἔμιμνε· βιάζετο γὰρ βελέεσσιν·
Il.15.728 ἀλλʼ ἀνεχάζετο τυτθόν, ὀϊόμενος θανέεσθαι
Il.15.729 θρῆνυν ἐφʼ ἑπταπόδην, λίπε δʼ ἴκρια νηὸς ἐΐσης.
Il.15.730 ἔνθʼ ἄρʼ ὅ γʼ ἑστήκει δεδοκημένος, ἔγχεϊ δʼ αἰεὶ
Il.15.731 Τρῶας ἄμυνε νεῶν, ὅς τις φέροι ἀκάματον πῦρ·
Il.15.732 αἰεὶ δὲ σμερδνὸν βοόων Δαναοῖσι κέλευε·
Il.15.733 ὦ φίλοι ἥρωες Δαναοὶ θεράποντες Ἄρηος
Il.15.734 ἀνέρες ἔστε φίλοι, μνήσασθε δὲ θούριδος ἀλκῆς.
Il.15.735 ἠέ τινάς φαμεν εἶναι ἀοσσητῆρας ὀπίσσω,
Il.15.736 ἦέ τι τεῖχος ἄρειον, ὅ κʼ ἀνδράσι λοιγὸν ἀμύναι;
Il.15.737 οὐ μέν τι σχεδόν ἐστι πόλις πύργοις ἀραρυῖα,
Il.15.738 ᾗ κʼ ἀπαμυναίμεσθʼ ἑτεραλκέα δῆμον ἔχοντες·
Il.15.739 ἀλλʼ ἐν γὰρ Τρώων πεδίῳ πύκα θωρηκτάων
Il.15.740 πόντῳ κεκλιμένοι ἑκὰς ἥμεθα πατρίδος αἴης·
Il.15.741 τὼ ἐν χερσὶ φόως, οὐ μειλιχίῃ πολέμοιο.
Il.15.742 ἦ, καὶ μαιμώων ἔφεπʼ ἔγχεϊ ὀξυόεντι.
Il.15.743 ὅς τις δὲ Τρώων κοίλῃς ἐπὶ νηυσὶ φέροιτο
Il.15.744 σὺν πυρὶ κηλείῳ, χάριν Ἕκτορος ὀτρύναντος,
Il.15.745 τὸν δʼ Αἴας οὔτασκε δεδεγμένος ἔγχεϊ μακρῷ·
Il.15.746 δώδεκα δὲ προπάροιθε νεῶν αὐτοσχεδὸν οὖτα.
Il.16.1 ὣς οἳ μὲν περὶ νηὸς ἐϋσσέλμοιο μάχοντο·
Il.16.2 Πάτροκλος δʼ Ἀχιλῆϊ παρίστατο ποιμένι λαῶν
Il.16.3 δάκρυα θερμὰ χέων ὥς τε κρήνη μελάνυδρος,
Il.16.4 ἥ τε κατʼ αἰγίλιπος πέτρης δνοφερὸν χέει ὕδωρ.
Il.16.5 τὸν δὲ ἰδὼν ᾤκτιρε ποδάρκης δῖος Ἀχιλλεύς,
Il.16.6 καί μιν φωνήσας ἔπεα πτερόεντα προσηύδα·
Il.16.7 τίπτε δεδάκρυσαι Πατρόκλεες, ἠΰτε κούρη
Il.16.8 νηπίη, ἥ θʼ ἅμα μητρὶ θέουσʼ ἀνελέσθαι ἀνώγει
Il.16.9 εἱανοῦ ἁπτομένη, καί τʼ ἐσσυμένην κατερύκει,
Il.16.10 δακρυόεσσα δέ μιν ποτιδέρκεται, ὄφρʼ ἀνέληται·
Il.16.11 τῇ ἴκελος Πάτροκλε τέρεν κατὰ δάκρυον εἴβεις.
Il.16.12 ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,
Il.16.13 ἦέ τινʼ ἀγγελίην Φθίης ἐξέκλυες οἶος;
Il.16.14 ζώειν μὰν ἔτι φασὶ Μενοίτιον Ἄκτορος υἱόν,
Il.16.15 ζώει δʼ Αἰακίδης Πηλεὺς μετὰ Μυρμιδόνεσσι;
Il.16.16 τῶν κε μάλʼ ἀμφοτέρων ἀκαχοίμεθα τεθνηώτων.
Il.16.17 ἦε σύ γʼ Ἀργείων ὀλοφύρεαι, ὡς ὀλέκονται
Il.16.18 νηυσὶν ἔπι γλαφυρῇσιν ὑπερβασίης ἕνεκα σφῆς;
Il.16.19 ἐξαύδα, μὴ κεῦθε νόῳ, ἵνα εἴδομεν ἄμφω.
Il.16.20 τὸν δὲ βαρὺ στενάχων προσέφης Πατρόκλεες ἱππεῦ·
Il.16.21 ὦ Ἀχιλεῦ Πηλῆος υἱὲ μέγα φέρτατʼ Ἀχαιῶν
Il.16.22 μὴ νεμέσα· τοῖον γὰρ ἄχος βεβίηκεν Ἀχαιούς.
Il.16.23 οἳ μὲν γὰρ δὴ πάντες, ὅσοι πάρος ἦσαν ἄριστοι,
Il.16.24 ἐν νηυσὶν κέαται βεβλημένοι οὐτάμενοί τε.
Il.16.25 βέβληται μὲν ὃ Τυδεΐδης κρατερὸς Διομήδης,
Il.16.26 οὔτασται δʼ Ὀδυσεὺς δουρικλυτὸς ἠδʼ Ἀγαμέμνων,
Il.16.27 βέβληται δὲ καὶ Εὐρύπυλος κατὰ μηρὸν ὀϊστῷ.
Il.16.28 τοὺς μέν τʼ ἰητροὶ πολυφάρμακοι ἀμφιπένονται
Il.16.29 ἕλκεʼ ἀκειόμενοι· σὺ δʼ ἀμήχανος ἔπλευ Ἀχιλλεῦ.
Il.16.30 μὴ ἐμέ γʼ οὖν οὗτός γε λάβοι χόλος, ὃν σὺ φυλάσσεις
Il.16.31 αἰναρέτη· τί σευ ἄλλος ὀνήσεται ὀψίγονός περ
Il.16.32 αἴ κε μὴ Ἀργείοισιν ἀεικέα λοιγὸν ἀμύνῃς;
Il.16.33 νηλεές, οὐκ ἄρα σοί γε πατὴρ ἦν ἱππότα Πηλεύς,
Il.16.34 οὐδὲ Θέτις μήτηρ· γλαυκὴ δέ σε τίκτε θάλασσα
Il.16.35 πέτραι τʼ ἠλίβατοι, ὅτι τοι νόος ἐστὶν ἀπηνής.
Il.16.36 εἰ δέ τινα φρεσὶ σῇσι θεοπροπίην ἀλεείνεις
Il.16.37 καί τινά τοι πὰρ Ζηνὸς ἐπέφραδε πότνια μήτηρ,
Il.16.38 ἀλλʼ ἐμέ περ πρόες ὦχʼ, ἃμα δʼ ἄλλον λαὸν ὄπασσον
Il.16.39 Μυρμιδόνων, ἤν πού τι φόως Δαναοῖσι γένωμαι.
Il.16.40 δὸς δέ μοι ὤμοιιν τὰ σὰ τεύχεα θωρηχθῆναι,
Il.16.41 αἴ κʼ ἐμὲ σοὶ ἴσκοντες ἀπόσχωνται πολέμοιο
Il.16.42 Τρῶες, ἀναπνεύσωσι δʼ Ἀρήϊοι υἷες Ἀχαιῶν
Il.16.43 τειρόμενοι· ὀλίγη δέ τʼ ἀνάπνευσις πολέμοιο.
Il.16.44 ῥεῖα δέ κʼ ἀκμῆτες κεκμηότας ἄνδρας ἀϋτῇ
Il.16.45 ὤσαιμεν προτὶ ἄστυ νεῶν ἄπο καὶ κλισιάων.
Il.16.46 ὣς φάτο λισσόμενος μέγα νήπιος· ἦ γὰρ ἔμελλεν
Il.16.47 οἷ αὐτῷ θάνατόν τε κακὸν καὶ κῆρα λιτέσθαι.
Il.16.48 τὸν δὲ μέγʼ ὀχθήσας προσέφη πόδας ὠκὺς Ἀχιλλεύς·
Il.16.49 ὤ μοι διογενὲς Πατρόκλεες οἷον ἔειπες·
Il.16.50 οὔτε θεοπροπίης ἐμπάζομαι ἥν τινα οἶδα,
Il.16.51 οὔτέ τί μοι πὰρ Ζηνὸς ἐπέφραδε πότνια μήτηρ·
Il.16.52 ἀλλὰ τόδʼ αἰνὸν ἄχος κραδίην καὶ θυμὸν ἱκάνει,
Il.16.53 ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι
Il.16.54 καὶ γέρας ἂψ ἀφελέσθαι, ὅ τε κράτεϊ προβεβήκῃ·
Il.16.55 αἰνὸν ἄχος τό μοί ἐστιν, ἐπεὶ πάθον ἄλγεα θυμῷ.
Il.16.56 κούρην ἣν ἄρα μοι γέρας ἔξελον υἷες Ἀχαιῶν,
Il.16.57 δουρὶ δʼ ἐμῷ κτεάτισσα πόλιν εὐτείχεα πέρσας,
Il.16.58 τὴν ἂψ ἐκ χειρῶν ἕλετο κρείων Ἀγαμέμνων
Il.16.59 Ἀτρεΐδης ὡς εἴ τινʼ ἀτίμητον μετανάστην.
Il.16.60 ἀλλὰ τὰ μὲν προτετύχθαι ἐάσομεν· οὐδʼ ἄρα πως ἦν
Il.16.61 ἀσπερχὲς κεχολῶσθαι ἐνὶ φρεσίν· ἤτοι ἔφην γε
Il.16.62 οὐ πρὶν μηνιθμὸν καταπαυσέμεν, ἀλλʼ ὁπότʼ ἂν δὴ
Il.16.63 νῆας ἐμὰς ἀφίκηται ἀϋτή τε πτόλεμός τε.
Il.16.64 τύνη δʼ ὤμοιιν μὲν ἐμὰ κλυτὰ τεύχεα δῦθι,
Il.16.65 ἄρχε δὲ Μυρμιδόνεσσι φιλοπτολέμοισι μάχεσθαι,
Il.16.66 εἰ δὴ κυάνεον Τρώων νέφος ἀμφιβέβηκε
Il.16.67 νηυσὶν ἐπικρατέως, οἳ δὲ ῥηγμῖνι θαλάσσης
Il.16.68 κεκλίαται, χώρης ὀλίγην ἔτι μοῖραν ἔχοντες
Il.16.69 Ἀργεῖοι, Τρώων δὲ πόλις ἐπὶ πᾶσα βέβηκε
Il.16.70 θάρσυνος· οὐ γὰρ ἐμῆς κόρυθος λεύσσουσι μέτωπον
Il.16.71 ἐγγύθι λαμπομένης· τάχα κεν φεύγοντες ἐναύλους
Il.16.72 πλήσειαν νεκύων, εἴ μοι κρείων Ἀγαμέμνων
Il.16.73 ἤπια εἰδείη· νῦν δὲ στρατὸν ἀμφιμάχονται.
Il.16.74 οὐ γὰρ Τυδεΐδεω Διομήδεος ἐν παλάμῃσι
Il.16.75 μαίνεται ἐγχείη Δαναῶν ἀπὸ λοιγὸν ἀμῦναι·
Il.16.76 οὐδέ πω Ἀτρεΐδεω ὀπὸς ἔκλυον αὐδήσαντος
Il.16.77 ἐχθρῆς ἐκ κεφαλῆς· ἀλλʼ Ἕκτορος ἀνδροφόνοιο
Il.16.78 Τρωσὶ κελεύοντος περιάγνυται, οἳ δʼ ἀλαλητῷ
Il.16.79 πᾶν πεδίον κατέχουσι μάχῃ νικῶντες Ἀχαιούς.
Il.16.80 ἀλλὰ καὶ ὧς Πάτροκλε νεῶν ἄπο λοιγὸν ἀμύνων
Il.16.81 ἔμπεσʼ ἐπικρατέως, μὴ δὴ πυρὸς αἰθομένοιο
Il.16.82 νῆας ἐνιπρήσωσι, φίλον δʼ ἀπὸ νόστον ἕλωνται.
Il.16.83 πείθεο δʼ ὥς τοι ἐγὼ μύθου τέλος ἐν φρεσὶ θείω,
Il.16.84 ὡς ἄν μοι τιμὴν μεγάλην καὶ κῦδος ἄρηαι
Il.16.85 πρὸς πάντων Δαναῶν, ἀτὰρ οἳ περικαλλέα κούρην
Il.16.86 ἂψ ἀπονάσσωσιν, ποτὶ δʼ ἀγλαὰ δῶρα πόρωσιν.
Il.16.87 ἐκ νηῶν ἐλάσας ἰέναι πάλιν· εἰ δέ κεν αὖ τοι
Il.16.88 δώῃ κῦδος ἀρέσθαι ἐρίγδουπος πόσις Ἥρης,
Il.16.89 μὴ σύ γʼ ἄνευθεν ἐμεῖο λιλαίεσθαι πολεμίζειν
Il.16.90 Τρωσὶ φιλοπτολέμοισιν· ἀτιμότερον δέ με θήσεις·
Il.16.91 μὴ δʼ ἐπαγαλλόμενος πολέμῳ καὶ δηϊοτῆτι
Il.16.92 Τρῶας ἐναιρόμενος προτὶ Ἴλιον ἡγεμονεύειν,
Il.16.93 μή τις ἀπʼ Οὐλύμποιο θεῶν αἰειγενετάων
Il.16.94 ἐμβήῃ· μάλα τούς γε φιλεῖ ἑκάεργος Ἀπόλλων·
Il.16.95 ἀλλὰ πάλιν τρωπᾶσθαι, ἐπὴν φάος ἐν νήεσσι
Il.16.96 θήῃς, τοὺς δʼ ἔτʼ ἐᾶν πεδίον κάτα δηριάασθαι.
Il.16.97 αἲ γὰρ Ζεῦ τε πάτερ καὶ Ἀθηναίη καὶ Ἄπολλον
Il.16.98 μήτέ τις οὖν Τρώων θάνατον φύγοι ὅσσοι ἔασι,
Il.16.99 μήτέ τις Ἀργείων, νῶϊν δʼ ἐκδῦμεν ὄλεθρον,
Il.16.100 ὄφρʼ οἶοι Τροίης ἱερὰ κρήδεμνα λύωμεν.
Il.16.101 ὣς οἳ μὲν τοιαῦτα πρὸς ἀλλήλους ἀγόρευον,
Il.16.102 Αἴας δʼ οὐκ ἔτʼ ἔμιμνε· βιάζετο γὰρ βελέεσσι·
Il.16.103 δάμνα μιν Ζηνός τε νόος καὶ Τρῶες ἀγαυοὶ
Il.16.104 βάλλοντες· δεινὴν δὲ περὶ κροτάφοισι φαεινὴ
Il.16.105 πήληξ βαλλομένη καναχὴν ἔχε, βάλλετο δʼ αἰεὶ
Il.16.106 κὰπ φάλαρʼ εὐποίηθʼ· ὃ δʼ ἀριστερὸν ὦμον ἔκαμνεν
Il.16.107 ἔμπεδον αἰὲν ἔχων σάκος αἰόλον· οὐδὲ δύναντο
Il.16.108 ἀμφʼ αὐτῷ πελεμίξαι ἐρείδοντες βελέεσσιν.
Il.16.109 αἰεὶ δʼ ἀργαλέῳ ἔχετʼ ἄσθματι, κὰδ δέ οἱ ἱδρὼς
Il.16.110 πάντοθεν ἐκ μελέων πολὺς ἔρρεεν, οὐδέ πῃ εἶχεν
Il.16.111 ἀμπνεῦσαι· πάντῃ δὲ κακὸν κακῷ ἐστήρικτο.
Il.16.112 ἔσπετε νῦν μοι Μοῦσαι Ὀλύμπια δώματʼ ἔχουσαι,
Il.16.113 ὅππως δὴ πρῶτον πῦρ ἔμπεσε νηυσὶν Ἀχαιῶν.
Il.16.114 Ἕκτωρ Αἴαντος δόρυ μείλινον ἄγχι παραστὰς
Il.16.115 πλῆξʼ ἄορι μεγάλῳ αἰχμῆς παρὰ καυλὸν ὄπισθεν,
Il.16.116 ἀντικρὺ δʼ ἀπάραξε· τὸ μὲν Τελαμώνιος Αἴας
Il.16.117 πῆλʼ αὔτως ἐν χειρὶ κόλον δόρυ, τῆλε δʼ ἀπʼ αὐτοῦ
Il.16.118 αἰχμὴ χαλκείη χαμάδις βόμβησε πεσοῦσα.
Il.16.119 γνῶ δʼ Αἴας κατὰ θυμὸν ἀμύμονα ῥίγησέν τε
Il.16.120 ἔργα θεῶν, ὅ ῥα πάγχυ μάχης ἐπὶ μήδεα κεῖρε
Il.16.121 Ζεὺς ὑψιβρεμέτης, Τρώεσσι δὲ βούλετο νίκην·
Il.16.122 χάζετο δʼ ἐκ βελέων. τοὶ δʼ ἔμβαλον ἀκάματον πῦρ
Il.16.123 νηῒ θοῇ· τῆς δʼ αἶψα κατʼ ἀσβέστη κέχυτο φλόξ.
Il.16.124 ὣς τὴν μὲν πρυμνὴν πῦρ ἄμφεπεν· αὐτὰρ Ἀχιλλεὺς
Il.16.125 μηρὼ πληξάμενος Πατροκλῆα προσέειπεν·
Il.16.126 ὄρσεο διογενὲς Πατρόκλεες ἱπποκέλευθε·
Il.16.127 λεύσσω δὴ παρὰ νηυσὶ πυρὸς δηΐοιο ἰωήν·
Il.16.128 μὴ δὴ νῆας ἕλωσι καὶ οὐκέτι φυκτὰ πέλωνται·
Il.16.129 δύσεο τεύχεα θᾶσσον, ἐγὼ δέ κε λαὸν ἀγείρω.
Il.16.130 ὣς φάτο, Πάτροκλος δὲ κορύσσετο νώροπι χαλκῷ.
Il.16.131 κνημῖδας μὲν πρῶτα περὶ κνήμῃσιν ἔθηκε
Il.16.132 καλάς, ἀργυρέοισιν ἐπισφυρίοις ἀραρυίας·
Il.16.133 δεύτερον αὖ θώρηκα περὶ στήθεσσιν ἔδυνε
Il.16.134 ποικίλον ἀστερόεντα ποδώκεος Αἰακίδαο.
Il.16.135 ἀμφὶ δʼ ἄρʼ ὤμοισιν βάλετο ξίφος ἀργυρόηλον
Il.16.136 χάλκεον, αὐτὰρ ἔπειτα σάκος μέγα τε στιβαρόν τε·
Il.16.137 κρατὶ δʼ ἐπʼ ἰφθίμῳ κυνέην εὔτυκτον ἔθηκεν
Il.16.138 ἵππουριν· δεινὸν δὲ λόφος καθύπερθεν ἔνευεν.
Il.16.139 εἵλετο δʼ ἄλκιμα δοῦρε, τά οἱ παλάμηφιν ἀρήρει.
Il.16.140 ἔγχος δʼ οὐχ ἕλετʼ οἶον ἀμύμονος Αἰακίδαο
Il.16.141 βριθὺ μέγα στιβαρόν· τὸ μὲν οὐ δύνατʼ ἄλλος Ἀχαιῶν
Il.16.142 πάλλειν, ἀλλά μιν οἶος ἐπίστατο πῆλαι Ἀχιλλεὺς
Il.16.143 Πηλιάδα μελίην, τὴν πατρὶ φίλῳ πόρε Χείρων
Il.16.144 Πηλίου ἐκ κορυφῆς, φόνον ἔμμεναι ἡρώεσσιν.
Il.16.145 ἵππους δʼ Αὐτομέδοντα θοῶς ζευγνῦμεν ἄνωγε,
Il.16.146 τὸν μετʼ Ἀχιλλῆα ῥηξήνορα τῖε μάλιστα,
Il.16.147 πιστότατος δέ οἱ ἔσκε μάχῃ ἔνι μεῖναι ὁμοκλήν.
Il.16.148 τῷ δὲ καὶ Αὐτομέδων ὕπαγε ζυγὸν ὠκέας ἵππους
Il.16.149 Ξάνθον καὶ Βαλίον, τὼ ἅμα πνοιῇσι πετέσθην,
Il.16.150 τοὺς ἔτεκε Ζεφύρῳ ἀνέμῳ Ἅρπυια Ποδάργη
Il.16.151 βοσκομένη λειμῶνι παρὰ ῥόον Ὠκεανοῖο.
Il.16.152 ἐν δὲ παρηορίῃσιν ἀμύμονα Πήδασον ἵει,
Il.16.153 τόν ῥά ποτʼ Ἠετίωνος ἑλὼν πόλιν ἤγαγʼ Ἀχιλλεύς,
Il.16.154 ὃς καὶ θνητὸς ἐὼν ἕπεθʼ ἵπποις ἀθανάτοισι.
Il.16.155 Μυρμιδόνας δʼ ἄρʼ ἐποιχόμενος θώρηξεν Ἀχιλλεὺς
Il.16.156 πάντας ἀνὰ κλισίας σὺν τεύχεσιν· οἳ δὲ λύκοι ὣς
Il.16.157 ὠμοφάγοι, τοῖσίν τε περὶ φρεσὶν ἄσπετος ἀλκή,
Il.16.158 οἵ τʼ ἔλαφον κεραὸν μέγαν οὔρεσι δῃώσαντες
Il.16.159 δάπτουσιν· πᾶσιν δὲ παρήϊον αἵματι φοινόν·
Il.16.160 καί τʼ ἀγεληδὸν ἴασιν ἀπὸ κρήνης μελανύδρου
Il.16.161 λάψοντες γλώσσῃσιν ἀραιῇσιν μέλαν ὕδωρ
Il.16.162 ἄκρον ἐρευγόμενοι φόνον αἵματος· ἐν δέ τε θυμὸς
Il.16.163 στήθεσιν ἄτρομός ἐστι, περιστένεται δέ τε γαστήρ·
Il.16.164 τοῖοι Μυρμιδόνων ἡγήτορες ἠδὲ μέδοντες
Il.16.165 ἀμφʼ ἀγαθὸν θεράποντα ποδώκεος Αἰακίδαο
Il.16.166 ῥώοντʼ· ἐν δʼ ἄρα τοῖσιν ἀρήϊος ἵστατʼ Ἀχιλλεύς,
Il.16.167 ὀτρύνων ἵππους τε καὶ ἀνέρας ἀσπιδιώτας.
Il.16.168 πεντήκοντʼ ἦσαν νῆες θοαί, ᾗσιν Ἀχιλλεὺς
Il.16.169 ἐς Τροίην ἡγεῖτο Διῒ φίλος· ἐν δὲ ἑκάστῃ
Il.16.170 πεντήκοντʼ ἔσαν ἄνδρες ἐπὶ κληῗσιν ἑταῖροι·
Il.16.171 πέντε δʼ ἄρʼ ἡγεμόνας ποιήσατο τοῖς ἐπεποίθει
Il.16.172 σημαίνειν· αὐτὸς δὲ μέγα κρατέων ἤνασσε.
Il.16.173 τῆς μὲν ἰῆς στιχὸς ἦρχε Μενέσθιος αἰολοθώρηξ
Il.16.174 υἱὸς Σπερχειοῖο διιπετέος ποταμοῖο·
Il.16.175 ὃν τέκε Πηλῆος θυγάτηρ καλὴ Πολυδώρη
Il.16.176 Σπερχειῷ ἀκάμαντι γυνὴ θεῷ εὐνηθεῖσα,
Il.16.177 αὐτὰρ ἐπίκλησιν Βώρῳ Περιήρεος υἷι,
Il.16.178 ὅς ῥʼ ἀναφανδὸν ὄπυιε πορὼν ἀπερείσια ἕδνα.
Il.16.179 τῆς δʼ ἑτέρης Εὔδωρος ἀρήϊος ἡγεμόνευε
Il.16.180 παρθένιος, τὸν ἔτικτε χορῷ καλὴ Πολυμήλη
Il.16.181 Φύλαντος θυγάτηρ· τῆς δὲ κρατὺς ἀργεϊφόντης
Il.16.182 ἠράσατʼ, ὀφθαλμοῖσιν ἰδὼν μετὰ μελπομένῃσιν
Il.16.183 ἐν χορῷ Ἀρτέμιδος χρυσηλακάτου κελαδεινῆς.
Il.16.184 αὐτίκα δʼ εἰς ὑπερῷʼ ἀναβὰς παρελέξατο λάθρῃ
Il.16.185 Ἑρμείας ἀκάκητα, πόρεν δέ οἱ ἀγλαὸν υἱὸν
Il.16.186 Εὔδωρον πέρι μὲν θείειν ταχὺν ἠδὲ μαχητήν.
Il.16.187 αὐτὰρ ἐπεὶ δὴ τόν γε μογοστόκος Εἰλείθυια
Il.16.188 ἐξάγαγε πρὸ φόως δὲ καὶ ἠελίου ἴδεν αὐγάς,
Il.16.189 τὴν μὲν Ἐχεκλῆος κρατερὸν μένος Ἀκτορίδαο
Il.16.190 ἠγάγετο πρὸς δώματʼ, ἐπεὶ πόρε μυρία ἕδνα,
Il.16.191 τὸν δʼ ὃ γέρων Φύλας εὖ ἔτρεφεν ἠδʼ ἀτίταλλεν
Il.16.192 ἀμφαγαπαζόμενος ὡς εἴ θʼ ἑὸν υἱὸν ἐόντα.
Il.16.193 τῆς δὲ τρίτης Πείσανδρος ἀρήϊος ἡγεμόνευε
Il.16.194 Μαιμαλίδης, ὃς πᾶσι μετέπρεπε Μυρμιδόνεσσιν
Il.16.195 ἔγχεϊ μάρνασθαι μετὰ Πηλεΐωνος ἑταῖρον.
Il.16.196 τῆς δὲ τετάρτης ἦρχε γέρων ἱππηλάτα Φοῖνιξ,
Il.16.197 πέμπτης δʼ Ἀλκιμέδων Λαέρκεος υἱὸς ἀμύμων.
Il.16.198 αὐτὰρ ἐπεὶ δὴ πάντας ἅμʼ ἡγεμόνεσσιν Ἀχιλλεὺς
Il.16.199 στῆσεν ἐῢ κρίνας, κρατερὸν δʼ ἐπὶ μῦθον ἔτελλε·
Il.16.200 Μυρμιδόνες μή τίς μοι ἀπειλάων λελαθέσθω,
Il.16.201 ἃς ἐπὶ νηυσὶ θοῇσιν ἀπειλεῖτε Τρώεσσι
Il.16.202 πάνθʼ ὑπὸ μηνιθμόν, καί μʼ ᾐτιάασθε ἕκαστος·
Il.16.203 σχέτλιε Πηλέος υἱὲ χόλῳ ἄρα σʼ ἔτρεφε μήτηρ,
Il.16.204 νηλεές, ὃς παρὰ νηυσὶν ἔχεις ἀέκοντας ἑταίρους·
Il.16.205 οἴκαδέ περ σὺν νηυσὶ νεώμεθα ποντοπόροισιν
Il.16.206 αὖτις, ἐπεί ῥά τοι ὧδε κακὸς χόλος ἔμπεσε θυμῷ.
Il.16.207 ταῦτά μʼ ἀγειρόμενοι θάμʼ ἐβάζετε· νῦν δὲ πέφανται
Il.16.208 φυλόπιδος μέγα ἔργον, ἕης τὸ πρίν γʼ ἐράασθε.
Il.16.209 ἔνθά τις ἄλκιμον ἦτορ ἔχων Τρώεσσι μαχέσθω.
Il.16.210 ὣς εἰπὼν ὄτρυνε μένος καὶ θυμὸν ἑκάστου.
Il.16.211 μᾶλλον δὲ στίχες ἄρθεν, ἐπεὶ βασιλῆος ἄκουσαν.
Il.16.212 ὡς δʼ ὅτε τοῖχον ἀνὴρ ἀράρῃ πυκινοῖσι λίθοισι
Il.16.213 δώματος ὑψηλοῖο βίας ἀνέμων ἀλεείνων,
Il.16.214 ὣς ἄραρον κόρυθές τε καὶ ἀσπίδες ὀμφαλόεσσαι.
Il.16.215 ἀσπὶς ἄρʼ ἀσπίδʼ ἔρειδε, κόρυς κόρυν, ἀνέρα δʼ ἀνήρ·
Il.16.216 ψαῦον δʼ ἱππόκομοι κόρυθες λαμπροῖσι φάλοισι
Il.16.217 νευόντων, ὡς πυκνοὶ ἐφέστασαν ἀλλήλοισι.
Il.16.218 πάντων δὲ προπάροιθε δύʼ ἀνέρε θωρήσσοντο
Il.16.219 Πάτροκλός τε καὶ Αὐτομέδων ἕνα θυμὸν ἔχοντες
Il.16.220 πρόσθεν Μυρμιδόνων πολεμιζέμεν. αὐτὰρ Ἀχιλλεὺς
Il.16.221 βῆ ῥʼ ἴμεν ἐς κλισίην, χηλοῦ δʼ ἀπὸ πῶμʼ ἀνέῳγε
Il.16.222 καλῆς δαιδαλέης, τήν οἱ Θέτις ἀργυρόπεζα
Il.16.223 θῆκʼ ἐπὶ νηὸς ἄγεσθαι ἐῢ πλήσασα χιτώνων
Il.16.224 χλαινάων τʼ ἀνεμοσκεπέων οὔλων τε ταπήτων.
Il.16.225 ἔνθα δέ οἱ δέπας ἔσκε τετυγμένον, οὐδέ τις ἄλλος
Il.16.226 οὔτʼ ἀνδρῶν πίνεσκεν ἀπʼ αὐτοῦ αἴθοπα οἶνον,
Il.16.227 οὔτέ τεῳ σπένδεσκε θεῶν, ὅτε μὴ Διὶ πατρί.
Il.16.228 τό ῥα τότʼ ἐκ χηλοῖο λαβὼν ἐκάθηρε θεείῳ
Il.16.229 πρῶτον, ἔπειτα δʼ ἔνιψʼ ὕδατος καλῇσι ῥοῇσι,
Il.16.230 νίψατο δʼ αὐτὸς χεῖρας, ἀφύσσατο δʼ αἴθοπα οἶνον.
Il.16.231 εὔχετʼ ἔπειτα στὰς μέσῳ ἕρκεϊ, λεῖβε δὲ οἶνον
Il.16.232 οὐρανὸν εἰσανιδών· Δία δʼ οὐ λάθε τερπικέραυνον·
Il.16.233 Ζεῦ ἄνα Δωδωναῖε Πελασγικὲ τηλόθι ναίων
Il.16.234 Δωδώνης μεδέων δυσχειμέρου, ἀμφὶ δὲ Σελλοὶ
Il.16.235 σοὶ ναίουσʼ ὑποφῆται ἀνιπτόποδες χαμαιεῦναι,
Il.16.236 ἠμὲν δή ποτʼ ἐμὸν ἔπος ἔκλυες εὐξαμένοιο,
Il.16.237 τίμησας μὲν ἐμέ, μέγα δʼ ἴψαο λαὸν Ἀχαιῶν,
Il.16.238 ἠδʼ ἔτι καὶ νῦν μοι τόδʼ ἐπικρήηνον ἐέλδωρ·
Il.16.239 αὐτὸς μὲν γὰρ ἐγὼ μενέω νηῶν ἐν ἀγῶνι,
Il.16.240 ἀλλʼ ἕταρον πέμπω πολέσιν μετὰ Μυρμιδόνεσσι
Il.16.241 μάρνασθαι· τῷ κῦδος ἅμα πρόες εὐρύοπα Ζεῦ,
Il.16.242 θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ
Il.16.243 εἴσεται ἤ ῥα καὶ οἶος ἐπίστηται πολεμίζειν
Il.16.244 ἡμέτερος θεράπων, ἦ οἱ τότε χεῖρες ἄαπτοι
Il.16.245 μαίνονθʼ, ὁππότʼ ἐγώ περ ἴω μετὰ μῶλον Ἄρηος.
Il.16.246 αὐτὰρ ἐπεί κʼ ἀπὸ ναῦφι μάχην ἐνοπήν τε δίηται,
Il.16.247 ἀσκηθής μοι ἔπειτα θοὰς ἐπὶ νῆας ἵκοιτο
Il.16.248 τεύχεσί τε ξὺν πᾶσι καὶ ἀγχεμάχοις ἑτάροισιν.
Il.16.249 ὣς ἔφατʼ εὐχόμενος, τοῦ δʼ ἔκλυε μητίετα Ζεύς.
Il.16.250 τῷ δʼ ἕτερον μὲν ἔδωκε πατήρ, ἕτερον δʼ ἀνένευσε·
Il.16.251 νηῶν μέν οἱ ἀπώσασθαι πόλεμόν τε μάχην τε
Il.16.252 δῶκε, σόον δʼ ἀνένευσε μάχης ἐξαπονέεσθαι.
Il.16.253 ἤτοι ὃ μὲν σπείσας τε καὶ εὐξάμενος Διὶ πατρὶ
Il.16.254 ἂψ κλισίην εἰσῆλθε, δέπας δʼ ἀπέθηκʼ ἐνὶ χηλῷ,
Il.16.255 στῆ δὲ πάροιθʼ ἐλθὼν κλισίης, ἔτι δʼ ἤθελε θυμῷ
Il.16.256 εἰσιδέειν Τρώων καὶ Ἀχαιῶν φύλοπιν αἰνήν.
Il.16.257 οἳ δʼ ἅμα Πατρόκλῳ μεγαλήτορι θωρηχθέντες
Il.16.258 ἔστιχον, ὄφρʼ ἐν Τρωσὶ μέγα φρονέοντες ὄρουσαν.
Il.16.259 αὐτίκα δὲ σφήκεσσιν ἐοικότες ἐξεχέοντο
Il.16.260 εἰνοδίοις, οὓς παῖδες ἐριδμαίνωσιν ἔθοντες
Il.16.261 αἰεὶ κερτομέοντες ὁδῷ ἔπι οἰκίʼ ἔχοντας
Il.16.262 νηπίαχοι· ξυνὸν δὲ κακὸν πολέεσσι τιθεῖσι.
Il.16.263 τοὺς δʼ εἴ περ παρά τίς τε κιὼν ἄνθρωπος ὁδίτης
Il.16.264 κινήσῃ ἀέκων, οἳ δʼ ἄλκιμον ἦτορ ἔχοντες
Il.16.265 πρόσσω πᾶς πέτεται καὶ ἀμύνει οἷσι τέκεσσι.
Il.16.266 τῶν τότε Μυρμιδόνες κραδίην καὶ θυμὸν ἔχοντες
Il.16.267 ἐκ νηῶν ἐχέοντο· βοὴ δʼ ἄσβεστος ὀρώρει.
Il.16.268 Πάτροκλος δʼ ἑτάροισιν ἐκέκλετο μακρὸν ἀΰσας·
Il.16.269 Μυρμιδόνες ἕταροι Πηληϊάδεω Ἀχιλῆος
Il.16.270 ἀνέρες ἔστε φίλοι, μνήσασθε δὲ θούριδος ἀλκῆς,
Il.16.271 ὡς ἂν Πηλεΐδην τιμήσομεν, ὃς μέγʼ ἄριστος
Il.16.272 Ἀργείων παρὰ νηυσὶ καὶ ἀγχέμαχοι θεράποντες,
Il.16.273 γνῷ δὲ καὶ Ἀτρεΐδης εὐρὺ κρείων Ἀγαμέμνων
Il.16.274 ἣν ἄτην, ὅ τʼ ἄριστον Ἀχαιῶν οὐδὲν ἔτισεν.
Il.16.275 ὣς εἰπὼν ὄτρυνε μένος καὶ θυμὸν ἑκάστου,
Il.16.276 ἐν δʼ ἔπεσον Τρώεσσιν ἀολλέες· ἀμφὶ δὲ νῆες
Il.16.277 σμερδαλέον κονάβησαν ἀϋσάντων ὑπʼ Ἀχαιῶν.
Il.16.278 Τρῶες δʼ ὡς εἴδοντο Μενοιτίου ἄλκιμον υἱὸν
Il.16.279 αὐτὸν καὶ θεράποντα σὺν ἔντεσι μαρμαίροντας,
Il.16.280 πᾶσιν ὀρίνθη θυμός, ἐκίνηθεν δὲ φάλαγγες
Il.16.281 ἐλπόμενοι παρὰ ναῦφι ποδώκεα Πηλεΐωνα
Il.16.282 μηνιθμὸν μὲν ἀπορρῖψαι, φιλότητα δʼ ἑλέσθαι·
Il.16.283 πάπτηνεν δὲ ἕκαστος ὅπῃ φύγοι αἰπὺν ὄλεθρον.
Il.16.284 Πάτροκλος δὲ πρῶτος ἀκόντισε δουρὶ φαεινῷ
Il.16.285 ἀντικρὺ κατὰ μέσσον, ὅθι πλεῖστοι κλονέοντο,
Il.16.286 νηῒ πάρα πρυμνῇ μεγαθύμου Πρωτεσιλάου,
Il.16.287 καὶ βάλε Πυραίχμην, ὃς Παίονας ἱπποκορυστὰς
Il.16.288 ἤγαγεν ἐξ Ἀμυδῶνος ἀπʼ Ἀξιοῦ εὐρὺ ῥέοντος·
Il.16.289 τὸν βάλε δεξιὸν ὦμον· ὃ δʼ ὕπτιος ἐν κονίῃσι
Il.16.290 κάππεσεν οἰμώξας, ἕταροι δέ μιν ἀμφεφόβηθεν
Il.16.291 Παίονες· ἐν γὰρ Πάτροκλος φόβον ἧκεν ἅπασιν
Il.16.292 ἡγεμόνα κτείνας, ὃς ἀριστεύεσκε μάχεσθαι.
Il.16.293 ἐκ νηῶν δʼ ἔλασεν, κατὰ δʼ ἔσβεσεν αἰθόμενον πῦρ.
Il.16.294 ἡμιδαὴς δʼ ἄρα νηῦς λίπετʼ αὐτόθι· τοὶ δὲ φόβηθεν
Il.16.295 Τρῶες θεσπεσίῳ ὁμάδῳ· Δαναοὶ δʼ ἐπέχυντο
Il.16.296 νῆας ἀνὰ γλαφυράς· ὅμαδος δʼ ἀλίαστος ἐτύχθη.
Il.16.297 ὡς δʼ ὅτʼ ἀφʼ ὑψηλῆς κορυφῆς ὄρεος μεγάλοιο
Il.16.298 κινήσῃ πυκινὴν νεφέλην στεροπηγερέτα Ζεύς,
Il.16.299 ἔκ τʼ ἔφανεν πᾶσαι σκοπιαὶ καὶ πρώονες ἄκροι
Il.16.300 καὶ νάπαι, οὐρανόθεν δʼ ἄρʼ ὑπερράγη ἄσπετος αἰθήρ,
Il.16.301 ὣς Δαναοὶ νηῶν μὲν ἀπωσάμενοι δήϊον πῦρ
Il.16.302 τυτθὸν ἀνέπνευσαν, πολέμου δʼ οὐ γίγνετʼ ἐρωή·
Il.16.303 οὐ γάρ πώ τι Τρῶες ἀρηϊφίλων ὑπʼ Ἀχαιῶν
Il.16.304 προτροπάδην φοβέοντο μελαινάων ἀπὸ νηῶν,
Il.16.305 ἀλλʼ ἔτʼ ἄρʼ ἀνθίσταντο, νεῶν δʼ ὑπόεικον ἀνάγκῃ.
Il.16.306 ἔνθα δʼ ἀνὴρ ἕλεν ἄνδρα κεδασθείσης ὑσμίνης
Il.16.307 ἡγεμόνων. πρῶτος δὲ Μενοιτίου ἄλκιμος υἱὸς
Il.16.308 αὐτίκʼ ἄρα στρεφθέντος Ἀρηϊλύκου βάλε μηρὸν
Il.16.309 ἔγχεϊ ὀξυόεντι, διὰ πρὸ δὲ χαλκὸν ἔλασσε·
Il.16.310 ῥῆξεν δʼ ὀστέον ἔγχος, ὃ δὲ πρηνὴς ἐπὶ γαίῃ
Il.16.311 κάππεσʼ· ἀτὰρ Μενέλαος ἀρήϊος οὖτα Θόαντα
Il.16.312 στέρνον γυμνωθέντα παρʼ ἀσπίδα, λῦσε δὲ γυῖα.
Il.16.313 Φυλεΐδης δʼ Ἄμφικλον ἐφορμηθέντα δοκεύσας
Il.16.314 ἔφθη ὀρεξάμενος πρυμνὸν σκέλος, ἔνθα πάχιστος
Il.16.315 μυὼν ἀνθρώπου πέλεται· περὶ δʼ ἔγχεος αἰχμῇ
Il.16.316 νεῦρα διεσχίσθη· τὸν δὲ σκότος ὄσσε κάλυψε.
Il.16.317 Νεστορίδαι δʼ ὃ μὲν οὔτασʼ Ἀτύμνιον ὀξέϊ δουρὶ
Il.16.318 Ἀντίλοχος, λαπάρης δὲ διήλασε χάλκεον ἔγχος·
Il.16.319 ἤριπε δὲ προπάροιθε. Μάρις δʼ αὐτοσχεδὰ δουρὶ
Il.16.320 Ἀντιλόχῳ ἐπόρουσε κασιγνήτοιο χολωθεὶς
Il.16.321 στὰς πρόσθεν νέκυος· τοῦ δʼ ἀντίθεος Θρασυμήδης
Il.16.322 ἔφθη ὀρεξάμενος πρὶν οὐτάσαι, οὐδʼ ἀφάμαρτεν,
Il.16.323 ὦμον ἄφαρ· πρυμνὸν δὲ βραχίονα δουρὸς ἀκωκὴ
Il.16.324 δρύψʼ ἀπὸ μυώνων, ἀπὸ δʼ ὀστέον ἄχρις ἄραξε·
Il.16.325 δούπησεν δὲ πεσών, κατὰ δὲ σκότος ὄσσε κάλυψεν.
Il.16.326 ὣς τὼ μὲν δοιοῖσι κασιγνήτοισι δαμέντε
Il.16.327 βήτην εἰς Ἔρεβος Σαρπηδόνος ἐσθλοὶ ἑταῖροι
Il.16.328 υἷες ἀκοντισταὶ Ἀμισωδάρου, ὅς ῥα Χίμαιραν
Il.16.329 θρέψεν ἀμαιμακέτην πολέσιν κακὸν ἀνθρώποισιν.
Il.16.330 Αἴας δὲ Κλεόβουλον Ὀϊλιάδης ἐπορούσας
Il.16.331 ζωὸν ἕλε βλαφθέντα κατὰ κλόνον· ἀλλά οἱ αὖθι
Il.16.332 λῦσε μένος πλήξας ξίφει αὐχένα κωπήεντι.
Il.16.333 πᾶν δʼ ὑπεθερμάνθη ξίφος αἵματι· τὸν δὲ κατʼ ὄσσε
Il.16.334 ἔλλαβε πορφύρεος θάνατος καὶ μοῖρα κραταιή.
Il.16.335 Πηνέλεως δὲ Λύκων τε συνέδραμον· ἔγχεσι μὲν γὰρ
Il.16.336 ἤμβροτον ἀλλήλων, μέλεον δʼ ἠκόντισαν ἄμφω·
Il.16.337 τὼ δʼ αὖτις ξιφέεσσι συνέδραμον. ἔνθα Λύκων μὲν
Il.16.338 ἱπποκόμου κόρυθος φάλον ἤλασεν, ἀμφὶ δὲ καυλὸν
Il.16.339 φάσγανον ἐρραίσθη· ὃ δʼ ὑπʼ οὔατος αὐχένα θεῖνε
Il.16.340 Πηνέλεως, πᾶν δʼ εἴσω ἔδυ ξίφος, ἔσχεθε δʼ οἶον
Il.16.341 δέρμα, παρηέρθη δὲ κάρη, ὑπέλυντο δὲ γυῖα.
Il.16.342 Μηριόνης δʼ Ἀκάμαντα κιχεὶς ποσὶ καρπαλίμοισι
Il.16.343 νύξʼ ἵππων ἐπιβησόμενον κατὰ δεξιὸν ὦμον·
Il.16.344 ἤριπε δʼ ἐξ ὀχέων, κατὰ δʼ ὀφθαλμῶν κέχυτʼ ἀχλύς.
Il.16.345 Ἰδομενεὺς δʼ Ἐρύμαντα κατὰ στόμα νηλέϊ χαλκῷ
Il.16.346 νύξε· τὸ δʼ ἀντικρὺ δόρυ χάλκεον ἐξεπέρησε
Il.16.347 νέρθεν ὑπʼ ἐγκεφάλοιο, κέασσε δʼ ἄρʼ ὀστέα λευκά·
Il.16.348 ἐκ δʼ ἐτίναχθεν ὀδόντες, ἐνέπλησθεν δέ οἱ ἄμφω
Il.16.349 αἵματος ὀφθαλμοί· τὸ δʼ ἀνὰ στόμα καὶ κατὰ ῥῖνας
Il.16.350 πρῆσε χανών· θανάτου δὲ μέλαν νέφος ἀμφεκάλυψεν.
Il.16.351 οὗτοι ἄρʼ ἡγεμόνες Δαναῶν ἕλον ἄνδρα ἕκαστος.
Il.16.352 ὡς δὲ λύκοι ἄρνεσσιν ἐπέχραον ἢ ἐρίφοισι
Il.16.353 σίνται ὑπʼ ἐκ μήλων αἱρεύμενοι, αἵ τʼ ἐν ὄρεσσι
Il.16.354 ποιμένος ἀφραδίῃσι διέτμαγεν· οἳ δὲ ἰδόντες
Il.16.355 αἶψα διαρπάζουσιν ἀνάλκιδα θυμὸν ἐχούσας·
Il.16.356 ὣς Δαναοὶ Τρώεσσιν ἐπέχραον· οἳ δὲ φόβοιο
Il.16.357 δυσκελάδου μνήσαντο, λάθοντο δὲ θούριδος ἀλκῆς.
Il.16.358 Αἴας δʼ ὃ μέγας αἰὲν ἐφʼ Ἕκτορι χαλκοκορυστῇ
Il.16.359 ἵετʼ ἀκοντίσσαι· ὃ δὲ ἰδρείῃ πολέμοιο
Il.16.360 ἀσπίδι ταυρείῃ κεκαλυμμένος εὐρέας ὤμους
Il.16.361 σκέπτετʼ ὀϊστῶν τε ῥοῖζον καὶ δοῦπον ἀκόντων.
Il.16.362 ἦ μὲν δὴ γίγνωσκε μάχης ἑτεραλκέα νίκην·
Il.16.363 ἀλλὰ καὶ ὧς ἀνέμιμνε, σάω δʼ ἐρίηρας ἑταίρους.
Il.16.364 ὡς δʼ ὅτʼ ἀπʼ Οὐλύμπου νέφος ἔρχεται οὐρανὸν εἴσω
Il.16.365 αἰθέρος ἐκ δίης, ὅτε τε Ζεὺς λαίλαπα τείνῃ,
Il.16.366 ὣς τῶν ἐκ νηῶν γένετο ἰαχή τε φόβος τε,
Il.16.367 οὐδὲ κατὰ μοῖραν πέραον πάλιν. Ἕκτορα δʼ ἵπποι
Il.16.368 ἔκφερον ὠκύποδες σὺν τεύχεσι, λεῖπε δὲ λαὸν
Il.16.369 Τρωϊκόν, οὓς ἀέκοντας ὀρυκτὴ τάφρος ἔρυκε.
Il.16.370 πολλοὶ δʼ ἐν τάφρῳ ἐρυσάρματες ὠκέες ἵπποι
Il.16.371 ἄξαντʼ ἐν πρώτῳ ῥυμῷ λίπον ἅρματʼ ἀνάκτων,
Il.16.372 Πάτροκλος δʼ ἕπετο σφεδανὸν Δαναοῖσι κελεύων
Il.16.373 Τρωσὶ κακὰ φρονέων· οἳ δὲ ἰαχῇ τε φόβῳ τε
Il.16.374 πάσας πλῆσαν ὁδούς, ἐπεὶ ἂρ τμάγεν· ὕψι δʼ ἀέλλη
Il.16.375 σκίδναθʼ ὑπὸ νεφέων, τανύοντο δὲ μώνυχες ἵπποι
Il.16.376 ἄψορρον προτὶ ἄστυ νεῶν ἄπο καὶ κλισιάων.
Il.16.377 Πάτροκλος δʼ ᾗ πλεῖστον ὀρινόμενον ἴδε λαόν,
Il.16.378 τῇ ῥʼ ἔχʼ ὁμοκλήσας· ὑπὸ δʼ ἄξοσι φῶτες ἔπιπτον
Il.16.379 πρηνέες ἐξ ὀχέων, δίφροι δʼ ἀνακυμβαλίαζον.
Il.16.380 ἀντικρὺ δʼ ἄρα τάφρον ὑπέρθορον ὠκέες ἵπποι
Il.16.381 ἄμβροτοι, οὓς Πηλῆϊ θεοὶ δόσαν ἀγλαὰ δῶρα,
Il.16.382 πρόσσω ἱέμενοι, ἐπὶ δʼ Ἕκτορι κέκλετο θυμός·
Il.16.383 ἵετο γὰρ βαλέειν· τὸν δʼ ἔκφερον ὠκέες ἵπποι.
Il.16.384 ὡς δʼ ὑπὸ λαίλαπι πᾶσα κελαινὴ βέβριθε χθὼν
Il.16.385 ἤματʼ ὀπωρινῷ, ὅτε λαβρότατον χέει ὕδωρ
Il.16.386 Ζεύς, ὅτε δή ῥʼ ἄνδρεσσι κοτεσσάμενος χαλεπήνῃ,
Il.16.387 οἳ βίῃ εἰν ἀγορῇ σκολιὰς κρίνωσι θέμιστας,
Il.16.388 ἐκ δὲ δίκην ἐλάσωσι θεῶν ὄπιν οὐκ ἀλέγοντες·
Il.16.389 τῶν δέ τε πάντες μὲν ποταμοὶ πλήθουσι ῥέοντες,
Il.16.390 πολλὰς δὲ κλιτῦς τότʼ ἀποτμήγουσι χαράδραι,
Il.16.391 ἐς δʼ ἅλα πορφυρέην μεγάλα στενάχουσι ῥέουσαι
Il.16.392 ἐξ ὀρέων ἐπικάρ, μινύθει δέ τε ἔργʼ ἀνθρώπων·
Il.16.393 ὣς ἵπποι Τρῳαὶ μεγάλα στενάχοντο θέουσαι.
Il.16.394 Πάτροκλος δʼ ἐπεὶ οὖν πρώτας ἐπέκερσε φάλαγγας,
Il.16.395 ἂψ ἐπὶ νῆας ἔεργε παλιμπετές, οὐδὲ πόληος
Il.16.396 εἴα ἱεμένους ἐπιβαινέμεν, ἀλλὰ μεσηγὺ
Il.16.397 νηῶν καὶ ποταμοῦ καὶ τείχεος ὑψηλοῖο
Il.16.398 κτεῖνε μεταΐσσων, πολέων δʼ ἀπετίνυτο ποινήν.
Il.16.399 ἔνθʼ ἤτοι Πρόνοον πρῶτον βάλε δουρὶ φαεινῷ
Il.16.400 στέρνον γυμνωθέντα παρʼ ἀσπίδα, λῦσε δὲ γυῖα·
Il.16.401 δούπησεν δὲ πεσών· ὃ δὲ Θέστορα Ἤνοπος υἱὸν
Il.16.402 δεύτερον ὁρμηθείς· ὃ μὲν εὐξέστῳ ἐνὶ δίφρῳ
Il.16.403 ἧστο ἀλείς· ἐκ γὰρ πλήγη φρένας, ἐκ δʼ ἄρα χειρῶν
Il.16.404 ἡνία ἠΐχθησαν· ὃ δʼ ἔγχεϊ νύξε παραστὰς
Il.16.405 γναθμὸν δεξιτερόν, διὰ δʼ αὐτοῦ πεῖρεν ὀδόντων,
Il.16.406 ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς
Il.16.407 πέτρῃ ἔπι προβλῆτι καθήμενος ἱερὸν ἰχθὺν
Il.16.408 ἐκ πόντοιο θύραζε λίνῳ καὶ ἤνοπι χαλκῷ·
Il.16.409 ὣς ἕλκʼ ἐκ δίφροιο κεχηνότα δουρὶ φαεινῷ,
Il.16.410 κὰδ δʼ ἄρʼ ἐπὶ στόμʼ ἔωσε· πεσόντα δέ μιν λίπε θυμός.
Il.16.411 αὐτὰρ ἔπειτʼ Ἐρύλαον ἐπεσσύμενον βάλε πέτρῳ
Il.16.412 μέσσην κὰκ κεφαλήν· ἣ δʼ ἄνδιχα πᾶσα κεάσθη
Il.16.413 ἐν κόρυθι βριαρῇ· ὃ δʼ ἄρα πρηνὴς ἐπὶ γαίῃ
Il.16.414 κάππεσεν, ἀμφὶ δέ μιν θάνατος χύτο θυμοραϊστής.
Il.16.415 αὐτὰρ ἔπειτʼ Ἐρύμαντα καὶ Ἀμφοτερὸν καὶ Ἐπάλτην
Il.16.416 Τληπόλεμόν τε Δαμαστορίδην Ἐχίον τε Πύριν τε
Il.16.417 Ἰφέα τʼ Εὔιππόν τε καὶ Ἀργεάδην Πολύμηλον
Il.16.418 πάντας ἐπασσυτέρους πέλασε χθονὶ πουλυβοτείρῃ.
Il.16.419 Σαρπηδὼν δʼ ὡς οὖν ἴδʼ ἀμιτροχίτωνας ἑταίρους
Il.16.420 χέρσʼ ὕπο Πατρόκλοιο Μενοιτιάδαο δαμέντας,
Il.16.421 κέκλετʼ ἄρʼ ἀντιθέοισι καθαπτόμενος Λυκίοισιν·
Il.16.422 αἰδὼς ὦ Λύκιοι· πόσε φεύγετε; νῦν θοοὶ ἔστε.
Il.16.423 ἀντήσω γὰρ ἐγὼ τοῦδʼ ἀνέρος, ὄφρα δαείω
Il.16.424 ὅς τις ὅδε κρατέει καὶ δὴ κακὰ πολλὰ ἔοργε
Il.16.425 Τρῶας, ἐπεὶ πολλῶν τε καὶ ἐσθλῶν γούνατʼ ἔλυσεν.
Il.16.426 ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.
Il.16.427 Πάτροκλος δʼ ἑτέρωθεν ἐπεὶ ἴδεν ἔκθορε δίφρου.
Il.16.428 οἳ δʼ ὥς τʼ αἰγυπιοὶ γαμψώνυχες ἀγκυλοχεῖλαι
Il.16.429 πέτρῃ ἐφʼ ὑψηλῇ μεγάλα κλάζοντε μάχωνται,
Il.16.430 ὣς οἳ κεκλήγοντες ἐπʼ ἀλλήλοισιν ὄρουσαν.
Il.16.431 τοὺς δὲ ἰδὼν ἐλέησε Κρόνου πάϊς ἀγκυλομήτεω,
Il.16.432 Ἥρην δὲ προσέειπε κασιγνήτην ἄλοχόν τε·
Il.16.433 ὤ μοι ἐγών, ὅ τέ μοι Σαρπηδόνα φίλτατον ἀνδρῶν
Il.16.434 μοῖρʼ ὑπὸ Πατρόκλοιο Μενοιτιάδαο δαμῆναι.
Il.16.435 διχθὰ δέ μοι κραδίη μέμονε φρεσὶν ὁρμαίνοντι,
Il.16.436 ἤ μιν ζωὸν ἐόντα μάχης ἄπο δακρυοέσσης
Il.16.437 θείω ἀναρπάξας Λυκίης ἐν πίονι δήμῳ,
Il.16.438 ἦ ἤδη ὑπὸ χερσὶ Μενοιτιάδαο δαμάσσω.
Il.16.439 τὸν δʼ ἠμείβετʼ ἔπειτα βοῶπις πότνια Ἥρη·
Il.16.440 αἰνότατε Κρονίδη ποῖον τὸν μῦθον ἔειπες.
Il.16.441 ἄνδρα θνητὸν ἐόντα πάλαι πεπρωμένον αἴσῃ
Il.16.442 ἂψ ἐθέλεις θανάτοιο δυσηχέος ἐξαναλῦσαι;
Il.16.443 ἔρδʼ· ἀτὰρ οὔ τοι πάντες ἐπαινέομεν θεοὶ ἄλλοι.
Il.16.444 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Il.16.445 αἴ κε ζὼν πέμψῃς Σαρπηδόνα ὃν δὲ δόμον δέ,
Il.16.446 φράζεο μή τις ἔπειτα θεῶν ἐθέλῃσι καὶ ἄλλος
Il.16.447 πέμπειν ὃν φίλον υἱὸν ἀπὸ κρατερῆς ὑσμίνης·
Il.16.448 πολλοὶ γὰρ περὶ ἄστυ μέγα Πριάμοιο μάχονται
Il.16.449 υἱέες ἀθανάτων, τοῖσιν κότον αἰνὸν ἐνήσεις.
Il.16.450 ἀλλʼ εἴ τοι φίλος ἐστί, τεὸν δʼ ὀλοφύρεται ἦτορ,
Il.16.451 ἤτοι μέν μιν ἔασον ἐνὶ κρατερῇ ὑσμίνῃ
Il.16.452 χέρσʼ ὕπο Πατρόκλοιο Μενοιτιάδαο δαμῆναι·
Il.16.453 αὐτὰρ ἐπὴν δὴ τόν γε λίπῃ ψυχή τε καὶ αἰών,
Il.16.454 πέμπειν μιν θάνατόν τε φέρειν καὶ νήδυμον ὕπνον
Il.16.455 εἰς ὅ κε δὴ Λυκίης εὐρείης δῆμον ἵκωνται,
Il.16.456 ἔνθά ἑ ταρχύσουσι κασίγνητοί τε ἔται τε
Il.16.457 τύμβῳ τε στήλῃ τε· τὸ γὰρ γέρας ἐστὶ θανόντων.
Il.16.458 ὣς ἔφατʼ, οὐδʼ ἀπίθησε πατὴρ ἀνδρῶν τε θεῶν τε·
Il.16.459 αἱματοέσσας δὲ ψιάδας κατέχευεν ἔραζε
Il.16.460 παῖδα φίλον τιμῶν, τόν οἱ Πάτροκλος ἔμελλε
Il.16.461 φθίσειν ἐν Τροίῃ ἐριβώλακι τηλόθι πάτρης.
Il.16.462 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.16.463 ἔνθʼ ἤτοι Πάτροκλος ἀγακλειτὸν Θρασύμηλον,
Il.16.464 ὅς ῥʼ ἠῢς θεράπων Σαρπηδόνος ἦεν ἄνακτος,
Il.16.465 τὸν βάλε νείαιραν κατὰ γαστέρα, λῦσε δὲ γυῖα.
Il.16.466 Σαρπηδὼν δʼ αὐτοῦ μὲν ἀπήμβροτε δουρὶ φαεινῷ
Il.16.467 δεύτερον ὁρμηθείς, ὃ δὲ Πήδασον οὔτασεν ἵππον
Il.16.468 ἔγχεϊ δεξιὸν ὦμον· ὃ δʼ ἔβραχε θυμὸν ἀΐσθων,
Il.16.469 κὰδ δʼ ἔπεσʼ ἐν κονίῃσι μακών, ἀπὸ δʼ ἔπτατο θυμός.
Il.16.470 τὼ δὲ διαστήτην, κρίκε δὲ ζυγόν, ἡνία δέ σφι
Il.16.471 σύγχυτʼ, ἐπεὶ δὴ κεῖτο παρήορος ἐν κονίῃσι.
Il.16.472 τοῖο μὲν Αὐτομέδων δουρικλυτὸς εὕρετο τέκμωρ·
Il.16.473 σπασσάμενος τανύηκες ἄορ παχέος παρὰ μηροῦ
Il.16.474 ἀΐξας ἀπέκοψε παρήορον οὐδʼ ἐμάτησε·
Il.16.475 τὼ δʼ ἰθυνθήτην, ἐν δὲ ῥυτῆρσι τάνυσθεν·
Il.16.476 τὼ δʼ αὖτις συνίτην ἔριδος πέρι θυμοβόροιο.
Il.16.477 ἔνθʼ αὖ Σαρπηδὼν μὲν ἀπήμβροτε δουρὶ φαεινῷ,
Il.16.478 Πατρόκλου δʼ ὑπὲρ ὦμον ἀριστερὸν ἤλυθʼ ἀκωκὴ
Il.16.479 ἔγχεος, οὐδʼ ἔβαλʼ αὐτόν· ὃ δʼ ὕστερος ὄρνυτο χαλκῷ
Il.16.480 Πάτροκλος· τοῦ δʼ οὐχ ἅλιον βέλος ἔκφυγε χειρός,
Il.16.481 ἀλλʼ ἔβαλʼ ἔνθʼ ἄρα τε φρένες ἔρχαται ἀμφʼ ἁδινὸν κῆρ.
Il.16.482 ἤριπε δʼ ὡς ὅτε τις δρῦς ἤριπεν ἢ ἀχερωῒς
Il.16.483 ἠὲ πίτυς βλωθρή, τήν τʼ οὔρεσι τέκτονες ἄνδρες
Il.16.484 ἐξέταμον πελέκεσσι νεήκεσι νήϊον εἶναι·
Il.16.485 ὣς ὃ πρόσθʼ ἵππων καὶ δίφρου κεῖτο τανυσθεὶς
Il.16.486 βεβρυχὼς κόνιος δεδραγμένος αἱματοέσσης.
Il.16.487 ἠΰτε ταῦρον ἔπεφνε λέων ἀγέληφι μετελθὼν
Il.16.488 αἴθωνα μεγάθυμον ἐν εἰλιπόδεσσι βόεσσι,
Il.16.489 ὤλετό τε στενάχων ὑπὸ γαμφηλῇσι λέοντος,
Il.16.490 ὣς ὑπὸ Πατρόκλῳ Λυκίων ἀγὸς ἀσπιστάων
Il.16.491 κτεινόμενος μενέαινε, φίλον δʼ ὀνόμηνεν ἑταῖρον·
Il.16.492 Γλαῦκε πέπον πολεμιστὰ μετʼ ἀνδράσι νῦν σε μάλα χρὴ
Il.16.493 αἰχμητήν τʼ ἔμεναι καὶ θαρσαλέον πολεμιστήν·
Il.16.494 νῦν τοι ἐελδέσθω πόλεμος κακός, εἰ θοός ἐσσι.
Il.16.495 πρῶτα μὲν ὄτρυνον Λυκίων ἡγήτορας ἄνδρας
Il.16.496 πάντῃ ἐποιχόμενος Σαρπηδόνος ἀμφιμάχεσθαι·
Il.16.497 αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.
Il.16.498 σοὶ γὰρ ἐγὼ καὶ ἔπειτα κατηφείη καὶ ὄνειδος
Il.16.499 ἔσσομαι ἤματα πάντα διαμπερές, εἴ κέ μʼ Ἀχαιοὶ
Il.16.500 τεύχεα συλήσωσι νεῶν ἐν ἀγῶνι πεσόντα.
Il.16.501 ἀλλʼ ἔχεο κρατερῶς, ὄτρυνε δὲ λαὸν ἅπαντα.
Il.16.502 ὣς ἄρα μιν εἰπόντα τέλος θανάτοιο κάλυψεν
Il.16.503 ὀφθαλμοὺς ῥῖνάς θʼ· ὃ δὲ λὰξ ἐν στήθεσι βαίνων
Il.16.504 ἐκ χροὸς ἕλκε δόρυ, προτὶ δὲ φρένες αὐτῷ ἕποντο·
Il.16.505 τοῖο δʼ ἅμα ψυχήν τε καὶ ἔγχεος ἐξέρυσʼ αἰχμήν.
Il.16.506 Μυρμιδόνες δʼ αὐτοῦ σχέθον ἵππους φυσιόωντας
Il.16.507 ἱεμένους φοβέεσθαι, ἐπεὶ λίπον ἅρματʼ ἀνάκτων.
Il.16.508 Γλαύκῳ δʼ αἰνὸν ἄχος γένετο φθογγῆς ἀΐοντι·
Il.16.509 ὠρίνθη δέ οἱ ἦτορ ὅ τʼ οὐ δύνατο προσαμῦναι.
Il.16.510 χειρὶ δʼ ἑλὼν ἐπίεζε βραχίονα· τεῖρε γὰρ αὐτὸν
Il.16.511 ἕλκος, ὃ δή μιν Τεῦκρος ἐπεσσύμενον βάλεν ἰῷ
Il.16.512 τείχεος ὑψηλοῖο, ἀρὴν ἑτάροισιν ἀμύνων.
Il.16.513 εὐχόμενος δʼ ἄρα εἶπεν ἑκηβόλῳ Ἀπόλλωνι·
Il.16.514 κλῦθι ἄναξ ὅς που Λυκίης ἐν πίονι δήμῳ
Il.16.515 εἲς ἢ ἐνὶ Τροίῃ· δύνασαι δὲ σὺ πάντοσʼ ἀκούειν
Il.16.516 ἀνέρι κηδομένῳ, ὡς νῦν ἐμὲ κῆδος ἱκάνει.
Il.16.517 ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ
Il.16.518 ὀξείῃς ὀδύνῃσιν ἐλήλαται, οὐδέ μοι αἷμα
Il.16.519 τερσῆναι δύναται, βαρύθει δέ μοι ὦμος ὑπʼ αὐτοῦ·
Il.16.520 ἔγχος δʼ οὐ δύναμαι σχεῖν ἔμπεδον, οὐδὲ μάχεσθαι
Il.16.521 ἐλθὼν δυσμενέεσσιν. ἀνὴρ δʼ ὤριστος ὄλωλε
Il.16.522 Σαρπηδὼν Διὸς υἱός· ὃ δʼ οὐ οὗ παιδὸς ἀμύνει.
Il.16.523 ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,
Il.16.524 κοίμησον δʼ ὀδύνας, δὸς δὲ κράτος, ὄφρʼ ἑτάροισι
Il.16.525 κεκλόμενος Λυκίοισιν ἐποτρύνω πολεμίζειν,
Il.16.526 αὐτός τʼ ἀμφὶ νέκυι κατατεθνηῶτι μάχωμαι.
Il.16.527 ὣς ἔφατʼ εὐχόμενος, τοῦ δʼ ἔκλυε Φοῖβος Ἀπόλλων.
Il.16.528 αὐτίκα παῦσʼ ὀδύνας ἀπὸ δʼ ἕλκεος ἀργαλέοιο
Il.16.529 αἷμα μέλαν τέρσηνε, μένος δέ οἱ ἔμβαλε θυμῷ.
Il.16.530 Γλαῦκος δʼ ἔγνω ᾗσιν ἐνὶ φρεσὶ γήθησέν τε
Il.16.531 ὅττί οἱ ὦκʼ ἤκουσε μέγας θεὸς εὐξαμένοιο.
Il.16.532 πρῶτα μὲν ὄτρυνεν Λυκίων ἡγήτορας ἄνδρας
Il.16.533 πάντῃ ἐποιχόμενος Σαρπηδόνος ἀμφιμάχεσθαι·
Il.16.534 αὐτὰρ ἔπειτα μετὰ Τρῶας κίε μακρὰ βιβάσθων
Il.16.535 Πουλυδάμαντʼ ἔπι Πανθοΐδην καὶ Ἀγήνορα δῖον,
Il.16.536 βῆ δὲ μετʼ Αἰνείαν τε καὶ Ἕκτορα χαλκοκορυστήν,
Il.16.537 ἀγχοῦ δʼ ἱστάμενος ἔπεα πτερόεντα προσηύδα·
Il.16.538 Ἕκτορ νῦν δὴ πάγχυ λελασμένος εἰς ἐπικούρων,
Il.16.539 οἳ σέθεν εἵνεκα τῆλε φίλων καὶ πατρίδος αἴης
Il.16.540 θυμὸν ἀποφθινύθουσι· σὺ δʼ οὐκ ἐθέλεις ἐπαμύνειν.
Il.16.541 κεῖται Σαρπηδὼν Λυκίων ἀγὸς ἀσπιστάων,
Il.16.542 ὃς Λυκίην εἴρυτο δίκῃσί τε καὶ σθένεϊ ᾧ·
Il.16.543 τὸν δʼ ὑπὸ Πατρόκλῳ δάμασʼ ἔγχεϊ χάλκεος Ἄρης.
Il.16.544 ἀλλὰ φίλοι πάρστητε, νεμεσσήθητε δὲ θυμῷ,
Il.16.545 μὴ ἀπὸ τεύχεʼ ἕλωνται, ἀεικίσσωσι δὲ νεκρὸν
Il.16.546 Μυρμιδόνες, Δαναῶν κεχολωμένοι ὅσσοι ὄλοντο,
Il.16.547 τοὺς ἐπὶ νηυσὶ θοῇσιν ἐπέφνομεν ἐγχείῃσιν.
Il.16.548 ὣς ἔφατο, Τρῶας δὲ κατὰ κρῆθεν λάβε πένθος
Il.16.549 ἄσχετον, οὐκ ἐπιεικτόν, ἐπεί σφισιν ἕρμα πόληος
Il.16.550 ἔσκε καὶ ἀλλοδαπός περ ἐών· πολέες γὰρ ἅμʼ αὐτῷ
Il.16.551 λαοὶ ἕποντʼ, ἐν δʼ αὐτὸς ἀριστεύεσκε μάχεσθαι·
Il.16.552 βὰν δʼ ἰθὺς Δαναῶν λελιημένοι· ἦρχε δʼ ἄρά σφιν
Il.16.553 Ἕκτωρ χωόμενος Σαρπηδόνος. αὐτὰρ Ἀχαιοὺς
Il.16.554 ὦρσε Μενοιτιάδεω Πατροκλῆος λάσιον κῆρ·
Il.16.555 Αἴαντε πρώτω προσέφη μεμαῶτε καὶ αὐτώ·
Il.16.556 Αἴαντε νῦν σφῶϊν ἀμύνεσθαι φίλον ἔστω,
Il.16.557 οἷοί περ πάρος ἦτε μετʼ ἀνδράσιν ἢ καὶ ἀρείους.
Il.16.558 κεῖται ἀνὴρ ὃς πρῶτος ἐσήλατο τεῖχος Ἀχαιῶν
Il.16.559 Σαρπηδών· ἀλλʼ εἴ μιν ἀεικισσαίμεθʼ ἑλόντες,
Il.16.560 τεύχεά τʼ ὤμοιιν ἀφελοίμεθα, καί τινʼ ἑταίρων
Il.16.561 αὐτοῦ ἀμυνομένων δαμασαίμεθα νηλέϊ χαλκῷ.
Il.16.562 ὣς ἔφαθʼ, οἳ δὲ καὶ αὐτοὶ ἀλέξασθαι μενέαινον.
Il.16.563 οἳ δʼ ἐπεὶ ἀμφοτέρωθεν ἐκαρτύναντο φάλαγγας
Il.16.564 Τρῶες καὶ Λύκιοι καὶ Μυρμιδόνες καὶ Ἀχαιοί,
Il.16.565 σύμβαλον ἀμφὶ νέκυι κατατεθνηῶτι μάχεσθαι
Il.16.566 δεινὸν ἀΰσαντες· μέγα δʼ ἔβραχε τεύχεα φωτῶν.
Il.16.567 Ζεὺς δʼ ἐπὶ νύκτʼ ὀλοὴν τάνυσε κρατερῇ ὑσμίνῃ,
Il.16.568 ὄφρα φίλῳ περὶ παιδὶ μάχης ὀλοὸς πόνος εἴη.
Il.16.569 ὦσαν δὲ πρότεροι Τρῶες ἑλίκωπας Ἀχαιούς·
Il.16.570 βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν
Il.16.571 υἱὸς Ἀγακλῆος μεγαθύμου δῖος Ἐπειγεύς,
Il.16.572 ὅς ῥʼ ἐν Βουδείῳ εὖ ναιομένῳ ἤνασσε
Il.16.573 τὸ πρίν· ἀτὰρ τότε γʼ ἐσθλὸν ἀνεψιὸν ἐξεναρίξας
Il.16.574 ἐς Πηλῆʼ ἱκέτευσε καὶ ἐς Θέτιν ἀργυρόπεζαν·
Il.16.575 οἳ δʼ ἅμʼ Ἀχιλλῆϊ ῥηξήνορι πέμπον ἕπεσθαι
Il.16.576 Ἴλιον εἰς εὔπωλον, ἵνα Τρώεσσι μάχοιτο.
Il.16.577 τόν ῥα τόθʼ ἁπτόμενον νέκυος βάλε φαίδιμος Ἕκτωρ
Il.16.578 χερμαδίῳ κεφαλήν· ἣ δʼ ἄνδιχα πᾶσα κεάσθη
Il.16.579 ἐν κόρυθι βριαρῇ· ὃ δʼ ἄρα πρηνὴς ἐπὶ νεκρῷ
Il.16.580 κάππεσεν, ἀμφὶ δέ μιν θάνατος χύτο θυμοραϊστής.
Il.16.581 Πατρόκλῳ δʼ ἄρʼ ἄχος γένετο φθιμένου ἑτάροιο,
Il.16.582 ἴθυσεν δὲ διὰ προμάχων ἴρηκι ἐοικὼς
Il.16.583 ὠκέϊ, ὅς τʼ ἐφόβησε κολοιούς τε ψῆράς τε·
Il.16.584 ὣς ἰθὺς Λυκίων Πατρόκλεες ἱπποκέλευθε
Il.16.585 ἔσσυο καὶ Τρώων, κεχόλωσο δὲ κῆρ ἑτάροιο.
Il.16.586 καί ῥʼ ἔβαλε Σθενέλαον Ἰθαιμένεος φίλον υἱὸν
Il.16.587 αὐχένα χερμαδίῳ, ῥῆξεν δʼ ἀπὸ τοῖο τένοντας.
Il.16.588 χώρησαν δʼ ὑπό τε πρόμαχοι καὶ φαίδιμος Ἕκτωρ.
Il.16.589 ὅσση δʼ αἰγανέης ῥιπὴ ταναοῖο τέτυκται,
Il.16.590 ἥν ῥά τʼ ἀνὴρ ἀφέῃ πειρώμενος ἢ ἐν ἀέθλῳ
Il.16.591 ἠὲ καὶ ἐν πολέμῳ δηΐων ὕπο θυμοραϊστέων,
Il.16.592 τόσσον ἐχώρησαν Τρῶες, ὤσαντο δʼ Ἀχαιοί.
Il.16.593 Γλαῦκος δὲ πρῶτος Λυκίων ἀγὸς ἀσπιστάων
Il.16.594 ἐτράπετʼ, ἔκτεινεν δὲ Βαθυκλῆα μεγάθυμον
Il.16.595 Χάλκωνος φίλον υἱόν, ὃς Ἑλλάδι οἰκία ναίων
Il.16.596 ὄλβῳ τε πλούτῳ τε μετέπρεπε Μυρμιδόνεσσι.
Il.16.597 τὸν μὲν ἄρα Γλαῦκος στῆθος μέσον οὔτασε δουρὶ
Il.16.598 στρεφθεὶς ἐξαπίνης, ὅτε μιν κατέμαρπτε διώκων·
Il.16.599 δούπησεν δὲ πεσών· πυκινὸν δʼ ἄχος ἔλλαβʼ Ἀχαιούς,
Il.16.600 ὡς ἔπεσʼ ἐσθλὸς ἀνήρ· μέγα δὲ Τρῶες κεχάροντο,
Il.16.601 στὰν δʼ ἀμφʼ αὐτὸν ἰόντες ἀολλέες· οὐδʼ ἄρʼ Ἀχαιοὶ
Il.16.602 ἀλκῆς ἐξελάθοντο, μένος δʼ ἰθὺς φέρον αὐτῶν.
Il.16.603 ἔνθʼ αὖ Μηριόνης Τρώων ἕλεν ἄνδρα κορυστὴν
Il.16.604 Λαόγονον θρασὺν υἱὸν Ὀνήτορος, ὃς Διὸς ἱρεὺς
Il.16.605 Ἰδαίου ἐτέτυκτο, θεὸς δʼ ὣς τίετο δήμῳ.
Il.16.606 τὸν βάλʼ ὑπὸ γναθμοῖο καὶ οὔατος· ὦκα δὲ θυμὸς
Il.16.607 ᾤχετʼ ἀπὸ μελέων, στυγερὸς δʼ ἄρα μιν σκότος εἷλεν.
Il.16.608 Αἰνείας δʼ ἐπὶ Μηριόνῃ δόρυ χάλκεον ἧκεν·
Il.16.609 ἔλπετο γὰρ τεύξεσθαι ὑπασπίδια προβιβῶντος.
Il.16.610 ἀλλʼ ὃ μὲν ἄντα ἰδὼν ἠλεύατο χάλκεον ἔγχος·
Il.16.611 πρόσσω γὰρ κατέκυψε, τὸ δʼ ἐξόπιθεν δόρυ μακρὸν
Il.16.612 οὔδει ἐνισκίμφθη, ἐπὶ δʼ οὐρίαχος πελεμίχθη
Il.16.613 ἔγχεος· ἔνθα δʼ ἔπειτʼ ἀφίει μένος ὄβριμος Ἄρης.
Il.16.614 αἰχμὴ δʼ Αἰνείαο κραδαινομένη κατὰ γαίης
Il.16.615 ᾤχετʼ, ἐπεί ῥʼ ἅλιον στιβαρῆς ἀπὸ χειρὸς ὄρουσεν.
Il.16.616 Αἰνείας δʼ ἄρα θυμὸν ἐχώσατο φώνησέν τε·
Il.16.617 Μηριόνη τάχα κέν σε καὶ ὀρχηστήν περ ἐόντα
Il.16.618 ἔγχος ἐμὸν κατέπαυσε διαμπερές, εἴ σʼ ἔβαλόν περ.
Il.16.619 τὸν δʼ αὖ Μηριόνης δουρικλυτὸς ἀντίον ηὔδα·
Il.16.620 Αἰνεία χαλεπόν σε καὶ ἴφθιμόν περ ἐόντα
Il.16.621 πάντων ἀνθρώπων σβέσσαι μένος, ὅς κέ σευ ἄντα
Il.16.622 ἔλθῃ ἀμυνόμενος· θνητὸς δέ νυ καὶ σὺ τέτυξαι.
Il.16.623 εἰ καὶ ἐγώ σε βάλοιμι τυχὼν μέσον ὀξέϊ χαλκῷ,
Il.16.624 αἶψά κε καὶ κρατερός περ ἐὼν καὶ χερσὶ πεποιθὼς
Il.16.625 εὖχος ἐμοὶ δοίης, ψυχὴν δʼ Ἄϊδι κλυτοπώλῳ.
Il.16.626 ὣς φάτο, τὸν δʼ ἐνένιπε Μενοιτίου ἄλκιμος υἱός·
Il.16.627 Μηριόνη τί σὺ ταῦτα καὶ ἐσθλὸς ἐὼν ἀγορεύεις;
Il.16.628 ὦ πέπον οὔ τοι Τρῶες ὀνειδείοις ἐπέεσσι
Il.16.629 νεκροῦ χωρήσουσι· πάρος τινὰ γαῖα καθέξει.
Il.16.630 ἐν γὰρ χερσὶ τέλος πολέμου, ἐπέων δʼ ἐνὶ βουλῇ·
Il.16.631 τὼ οὔ τι χρὴ μῦθον ὀφέλλειν, ἀλλὰ μάχεσθαι.
Il.16.632 ὣς εἰπὼν ὃ μὲν ἦρχʼ, ὃ δʼ ἅμʼ ἕσπετο ἰσόθεος φώς.
Il.16.633 τῶν δʼ ὥς τε δρυτόμων ἀνδρῶν ὀρυμαγδὸς ὀρώρει
Il.16.634 οὔρεος ἐν βήσσῃς, ἕκαθεν δέ τε γίγνετʼ ἀκουή,
Il.16.635 ὣς τῶν ὄρνυτο δοῦπος ἀπὸ χθονὸς εὐρυοδείης
Il.16.636 χαλκοῦ τε ῥινοῦ τε βοῶν τʼ εὐποιητάων,
Il.16.637 νυσσομένων ξίφεσίν τε καὶ ἔγχεσιν ἀμφιγύοισιν.
Il.16.638 οὐδʼ ἂν ἔτι φράδμων περ ἀνὴρ Σαρπηδόνα δῖον
Il.16.639 ἔγνω, ἐπεὶ βελέεσσι καὶ αἵματι καὶ κονίῃσιν
Il.16.640 ἐκ κεφαλῆς εἴλυτο διαμπερὲς ἐς πόδας ἄκρους.
Il.16.641 οἳ δʼ αἰεὶ περὶ νεκρὸν ὁμίλεον, ὡς ὅτε μυῖαι
Il.16.642 σταθμῷ ἔνι βρομέωσι περιγλαγέας κατὰ πέλλας
Il.16.643 ὥρῃ ἐν εἰαρινῇ, ὅτε τε γλάγος ἄγγεα δεύει·
Il.16.644 ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς
Il.16.645 τρέψεν ἀπὸ κρατερῆς ὑσμίνης ὄσσε φαεινώ,
Il.16.646 ἀλλὰ κατʼ αὐτοὺς αἰὲν ὅρα καὶ φράζετο θυμῷ,
Il.16.647 πολλὰ μάλʼ ἀμφὶ φόνῳ Πατρόκλου μερμηρίζων,
Il.16.648 ἢ ἤδη καὶ κεῖνον ἐνὶ κρατερῇ ὑσμίνῃ
Il.16.649 αὐτοῦ ἐπʼ ἀντιθέῳ Σαρπηδόνι φαίδιμος Ἕκτωρ
Il.16.650 χαλκῷ δῃώσῃ, ἀπό τʼ ὤμων τεύχεʼ ἕληται,
Il.16.651 ἦ ἔτι καὶ πλεόνεσσιν ὀφέλλειεν πόνον αἰπύν.
Il.16.652 ὧδε δέ οἱ φρονέοντι δοάσσατο κέρδιον εἶναι
Il.16.653 ὄφρʼ ἠῢς θεράπων Πηληϊάδεω Ἀχιλῆος
Il.16.654 ἐξαῦτις Τρῶάς τε καὶ Ἕκτορα χαλκοκορυστὴν
Il.16.655 ὤσαιτο προτὶ ἄστυ, πολέων δʼ ἀπὸ θυμὸν ἕλοιτο.
Il.16.656 Ἕκτορι δὲ πρωτίστῳ ἀνάλκιδα θυμὸν ἐνῆκεν·
Il.16.657 ἐς δίφρον δʼ ἀναβὰς φύγαδʼ ἔτραπε, κέκλετο δʼ ἄλλους
Il.16.658 Τρῶας φευγέμεναι· γνῶ γὰρ Διὸς ἱρὰ τάλαντα.
Il.16.659 ἔνθʼ οὐδʼ ἴφθιμοι Λύκιοι μένον, ἀλλὰ φόβηθεν
Il.16.660 πάντες, ἐπεὶ βασιλῆα ἴδον βεβλαμμένον ἦτορ
Il.16.661 κείμενον ἐν νεκύων ἀγύρει· πολέες γὰρ ἐπʼ αὐτῷ
Il.16.662 κάππεσον, εὖτʼ ἔριδα κρατερὴν ἐτάνυσσε Κρονίων.
Il.16.663 οἳ δʼ ἄρʼ ἀπʼ ὤμοιιν Σαρπηδόνος ἔντεʼ ἕλοντο
Il.16.664 χάλκεα μαρμαίροντα, τὰ μὲν κοίλας ἐπὶ νῆας
Il.16.665 δῶκε φέρειν ἑτάροισι Μενοιτίου ἄλκιμος υἱός.
Il.16.666 καὶ τότʼ Ἀπόλλωνα προσέφη νεφεληγερέτα Ζεύς·
Il.16.667 εἰ δʼ ἄγε νῦν φίλε Φοῖβε, κελαινεφὲς αἷμα κάθηρον
Il.16.668 ἐλθὼν ἐκ βελέων Σαρπηδόνα, καί μιν ἔπειτα
Il.16.669 πολλὸν ἀπὸ πρὸ φέρων λοῦσον ποταμοῖο ῥοῇσι
Il.16.670 χρῖσόν τʼ ἀμβροσίῃ, περὶ δʼ ἄμβροτα εἵματα ἕσσον·
Il.16.671 πέμπε δέ μιν πομποῖσιν ἅμα κραιπνοῖσι φέρεσθαι
Il.16.672 ὕπνῳ καὶ θανάτῳ διδυμάοσιν, οἵ ῥά μιν ὦκα
Il.16.673 θήσουσʼ ἐν Λυκίης εὐρείης πίονι δήμῳ,
Il.16.674 ἔνθά ἑ ταρχύσουσι κασίγνητοί τε ἔται τε
Il.16.675 τύμβῳ τε στήλῃ τε· τὸ γὰρ γέρας ἐστὶ θανόντων.
Il.16.676 ὣς ἔφατʼ, οὐδʼ ἄρα πατρὸς ἀνηκούστησεν Ἀπόλλων.
Il.16.677 βῆ δὲ κατʼ Ἰδαίων ὀρέων ἐς φύλοπιν αἰνήν,
Il.16.678 αὐτίκα δʼ ἐκ βελέων Σαρπηδόνα δῖον ἀείρας
Il.16.679 πολλὸν ἀπὸ πρὸ φέρων λοῦσεν ποταμοῖο ῥοῇσι
Il.16.680 χρῖσέν τʼ ἀμβροσίῃ, περὶ δʼ ἄμβροτα εἵματα ἕσσε·
Il.16.681 πέμπε δέ μιν πομποῖσιν ἅμα κραιπνοῖσι φέρεσθαι,
Il.16.682 ὕπνῳ καὶ θανάτῳ διδυμάοσιν, οἵ ῥά μιν ὦκα
Il.16.683 κάτθεσαν ἐν Λυκίης εὐρείης πίονι δήμῳ.
Il.16.684 Πάτροκλος δʼ ἵπποισι καὶ Αὐτομέδοντι κελεύσας
Il.16.685 Τρῶας καὶ Λυκίους μετεκίαθε, καὶ μέγʼ ἀάσθη
Il.16.686 νήπιος· εἰ δὲ ἔπος Πηληϊάδαο φύλαξεν
Il.16.687 ἦ τʼ ἂν ὑπέκφυγε κῆρα κακὴν μέλανος θανάτοιο.
Il.16.688 ἀλλʼ αἰεί τε Διὸς κρείσσων νόος ἠέ περ ἀνδρῶν·
Il.16.689 ὅς τε καὶ ἄλκιμον ἄνδρα φοβεῖ καὶ ἀφείλετο νίκην
Il.16.690 ῥηϊδίως, ὅτε δʼ αὐτὸς ἐποτρύνῃσι μάχεσθαι·
Il.16.691 ὅς οἱ καὶ τότε θυμὸν ἐνὶ στήθεσσιν ἀνῆκεν.
Il.16.692 ἔνθα τίνα πρῶτον τίνα δʼ ὕστατον ἐξενάριξας
Il.16.693 Πατρόκλεις, ὅτε δή σε θεοὶ θάνατον δὲ κάλεσσαν;
Il.16.694 Ἄδρηστον μὲν πρῶτα καὶ Αὐτόνοον καὶ Ἔχεκλον
Il.16.695 καὶ Πέριμον Μεγάδην καὶ Ἐπίστορα καὶ Μελάνιππον,
Il.16.696 αὐτὰρ ἔπειτʼ Ἔλασον καὶ Μούλιον ἠδὲ Πυλάρτην·
Il.16.697 τοὺς ἕλεν· οἳ δʼ ἄλλοι φύγαδε μνώοντο ἕκαστος.
Il.16.698 ἔνθά κεν ὑψίπυλον Τροίην ἕλον υἷες Ἀχαιῶν
Il.16.699 Πατρόκλου ὑπὸ χερσί, περὶ πρὸ γὰρ ἔγχεϊ θῦεν,
Il.16.700 εἰ μὴ Ἀπόλλων Φοῖβος ἐϋδμήτου ἐπὶ πύργου
Il.16.701 ἔστη τῷ ὀλοὰ φρονέων, Τρώεσσι δʼ ἀρήγων.
Il.16.702 τρὶς μὲν ἐπʼ ἀγκῶνος βῆ τείχεος ὑψηλοῖο
Il.16.703 Πάτροκλος, τρὶς δʼ αὐτὸν ἀπεστυφέλιξεν Ἀπόλλων
Il.16.704 χείρεσσʼ ἀθανάτῃσι φαεινὴν ἀσπίδα νύσσων.
Il.16.705 ἀλλʼ ὅτε δὴ τὸ τέταρτον ἐπέσσυτο δαίμονι ἶσος,
Il.16.706 δεινὰ δʼ ὁμοκλήσας ἔπεα πτερόεντα προσηύδα·
Il.16.707 χάζεο διογενὲς Πατρόκλεες· οὔ νύ τοι αἶσα
Il.16.708 σῷ ὑπὸ δουρὶ πόλιν πέρθαι Τρώων ἀγερώχων,
Il.16.709 οὐδʼ ὑπʼ Ἀχιλλῆος, ὅς περ σέο πολλὸν ἀμείνων.
Il.16.710 ὣς φάτο, Πάτροκλος δʼ ἀνεχάζετο πολλὸν ὀπίσσω
Il.16.711 μῆνιν ἀλευάμενος ἑκατηβόλου Ἀπόλλωνος.
Il.16.712 Ἕκτωρ δʼ ἐν Σκαιῇσι πύλῃς ἔχε μώνυχας ἵππους·
Il.16.713 δίζε γὰρ ἠὲ μάχοιτο κατὰ κλόνον αὖτις ἐλάσσας,
Il.16.714 ἦ λαοὺς ἐς τεῖχος ὁμοκλήσειεν ἀλῆναι.
Il.16.715 ταῦτʼ ἄρα οἱ φρονέοντι παρίστατο Φοῖβος Ἀπόλλων
Il.16.716 ἀνέρι εἰσάμενος αἰζηῷ τε κρατερῷ τε
Il.16.717 Ἀσίῳ, ὃς μήτρως ἦν Ἕκτορος ἱπποδάμοιο
Il.16.718 αὐτοκασίγνητος Ἑκάβης, υἱὸς δὲ Δύμαντος,
Il.16.719 ὃς Φρυγίῃ ναίεσκε ῥοῇς ἔπι Σαγγαρίοιο·
Il.16.720 τῷ μιν ἐεισάμενος προσέφη Διὸς υἱὸς Ἀπόλλων·
Il.16.721 Ἕκτορ τίπτε μάχης ἀποπαύεαι; οὐδέ τί σε χρή.
Il.16.722 αἴθʼ ὅσον ἥσσων εἰμί, τόσον σέο φέρτερος εἴην·
Il.16.723 τώ κε τάχα στυγερῶς πολέμου ἀπερωήσειας.
Il.16.724 ἀλλʼ ἄγε Πατρόκλῳ ἔφεπε κρατερώνυχας ἵππους,
Il.16.725 αἴ κέν πώς μιν ἕλῃς, δώῃ δέ τοι εὖχος Ἀπόλλων.
Il.16.726 ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,
Il.16.727 Κεβριόνῃ δʼ ἐκέλευσε δαΐφρονι φαίδιμος Ἕκτωρ
Il.16.728 ἵππους ἐς πόλεμον πεπληγέμεν. αὐτὰρ Ἀπόλλων
Il.16.729 δύσεθʼ ὅμιλον ἰών, ἐν δὲ κλόνον Ἀργείοισιν
Il.16.730 ἧκε κακόν, Τρωσὶν δὲ καὶ Ἕκτορι κῦδος ὄπαζεν.
Il.16.731 Ἕκτωρ δʼ ἄλλους μὲν Δαναοὺς ἔα οὐδʼ ἐνάριζεν·
Il.16.732 αὐτὰρ ὃ Πατρόκλῳ ἔφεπε κρατερώνυχας ἵππους.
Il.16.733 Πάτροκλος δʼ ἑτέρωθεν ἀφʼ ἵππων ἆλτο χαμᾶζε
Il.16.734 σκαιῇ ἔγχος ἔχων· ἑτέρηφι δὲ λάζετο πέτρον
Il.16.735 μάρμαρον ὀκριόεντα τόν οἱ περὶ χεὶρ ἐκάλυψεν,
Il.16.736 ἧκε δʼ ἐρεισάμενος, οὐδὲ δὴν χάζετο φωτός,
Il.16.737 οὐδʼ ἁλίωσε βέλος, βάλε δʼ Ἕκτορος ἡνιοχῆα
Il.16.738 Κεβριόνην νόθον υἱὸν ἀγακλῆος Πριάμοιο
Il.16.739 ἵππων ἡνίʼ ἔχοντα μετώπιον ὀξέϊ λᾶϊ.
Il.16.740 ἀμφοτέρας δʼ ὀφρῦς σύνελεν λίθος, οὐδέ οἱ ἔσχεν
Il.16.741 ὀστέον, ὀφθαλμοὶ δὲ χαμαὶ πέσον ἐν κονίῃσιν
Il.16.742 αὐτοῦ πρόσθε ποδῶν· ὃ δʼ ἄρʼ ἀρνευτῆρι ἐοικὼς
Il.16.743 κάππεσʼ ἀπʼ εὐεργέος δίφρου, λίπε δʼ ὀστέα θυμός.
Il.16.744 τὸν δʼ ἐπικερτομέων προσέφης Πατρόκλεες ἱππεῦ·
Il.16.745 ὢ πόποι ἦ μάλʼ ἐλαφρὸς ἀνήρ, ὡς ῥεῖα κυβιστᾷ.
Il.16.746 εἰ δή που καὶ πόντῳ ἐν ἰχθυόεντι γένοιτο,
Il.16.747 πολλοὺς ἂν κορέσειεν ἀνὴρ ὅδε τήθεα διφῶν
Il.16.748 νηὸς ἀποθρῴσκων, εἰ καὶ δυσπέμφελος εἴη,
Il.16.749 ὡς νῦν ἐν πεδίῳ ἐξ ἵππων ῥεῖα κυβιστᾷ.
Il.16.750 ἦ ῥα καὶ ἐν Τρώεσσι κυβιστητῆρες ἔασιν.
Il.16.751 ὣς εἰπὼν ἐπὶ Κεβριόνῃ ἥρωϊ βεβήκει
Il.16.752 οἶμα λέοντος ἔχων, ὅς τε σταθμοὺς κεραΐζων
Il.16.753 ἔβλητο πρὸς στῆθος, ἑή τέ μιν ὤλεσεν ἀλκή·
Il.16.754 ὣς ἐπὶ Κεβριόνῃ Πατρόκλεες ἆλσο μεμαώς.
Il.16.755 Ἕκτωρ δʼ αὖθʼ ἑτέρωθεν ἀφʼ ἵππων ἆλτο χαμᾶζε.
Il.16.756 τὼ περὶ Κεβριόναο λέονθʼ ὣς δηρινθήτην,
Il.16.757 ὥ τʼ ὄρεος κορυφῇσι περὶ κταμένης ἐλάφοιο
Il.16.758 ἄμφω πεινάοντε μέγα φρονέοντε μάχεσθον·
Il.16.759 ὣς περὶ Κεβριόναο δύω μήστωρες ἀϋτῆς
Il.16.760 Πάτροκλός τε Μενοιτιάδης καὶ φαίδιμος Ἕκτωρ
Il.16.761 ἵεντʼ ἀλλήλων ταμέειν χρόα νηλέϊ χαλκῷ.
Il.16.762 Ἕκτωρ μὲν κεφαλῆφιν ἐπεὶ λάβεν οὐχὶ μεθίει·
Il.16.763 Πάτροκλος δʼ ἑτέρωθεν ἔχεν ποδός· οἳ δὲ δὴ ἄλλοι
Il.16.764 Τρῶες καὶ Δαναοὶ σύναγον κρατερὴν ὑσμίνην.
Il.16.765 ὡς δʼ Εὖρός τε Νότος τʼ ἐριδαίνετον ἀλλήλοιιν
Il.16.766 οὔρεος ἐν βήσσῃς βαθέην πελεμιζέμεν ὕλην
Il.16.767 φηγόν τε μελίην τε τανύφλοιόν τε κράνειαν,
Il.16.768 αἵ τε πρὸς ἀλλήλας ἔβαλον τανυήκεας ὄζους
Il.16.769 ἠχῇ θεσπεσίῃ, πάταγος δέ τε ἀγνυμενάων,
Il.16.770 ὣς Τρῶες καὶ Ἀχαιοὶ ἐπʼ ἀλλήλοισι θορόντες
Il.16.771 δῄουν, οὐδʼ ἕτεροι μνώοντʼ ὀλοοῖο φόβοιο.
Il.16.772 πολλὰ δὲ Κεβριόνην ἀμφʼ ὀξέα δοῦρα πεπήγει
Il.16.773 ἰοί τε πτερόεντες ἀπὸ νευρῆφι θορόντες,
Il.16.774 πολλὰ δὲ χερμάδια μεγάλʼ ἀσπίδας ἐστυφέλιξαν
Il.16.775 μαρναμένων ἀμφʼ αὐτόν· ὃ δʼ ἐν στροφάλιγγι κονίης
Il.16.776 κεῖτο μέγας μεγαλωστί, λελασμένος ἱπποσυνάων.
Il.16.777 ὄφρα μὲν Ἠέλιος μέσον οὐρανὸν ἀμφιβεβήκει,
Il.16.778 τόφρα μάλʼ ἀμφοτέρων βέλεʼ ἥπτετο, πῖπτε δὲ λαός·
Il.16.779 ἦμος δʼ Ἠέλιος μετενίσετο βουλυτὸν δέ,
Il.16.780 καὶ τότε δή ῥʼ ὑπὲρ αἶσαν Ἀχαιοὶ φέρτεροι ἦσαν.
Il.16.781 ἐκ μὲν Κεβριόνην βελέων ἥρωα ἔρυσσαν
Il.16.782 Τρώων ἐξ ἐνοπῆς, καὶ ἀπʼ ὤμων τεύχεʼ ἕλοντο,
Il.16.783 Πάτροκλος δὲ Τρωσὶ κακὰ φρονέων ἐνόρουσε.
Il.16.784 τρὶς μὲν ἔπειτʼ ἐπόρουσε θοῷ ἀτάλαντος Ἄρηϊ
Il.16.785 σμερδαλέα ἰάχων, τρὶς δʼ ἐννέα φῶτας ἔπεφνεν.
Il.16.786 ἀλλʼ ὅτε δὴ τὸ τέταρτον ἐπέσσυτο δαίμονι ἶσος,
Il.16.787 ἔνθʼ ἄρα τοι Πάτροκλε φάνη βιότοιο τελευτή·
Il.16.788 ἤντετο γάρ τοι Φοῖβος ἐνὶ κρατερῇ ὑσμίνῃ
Il.16.789 δεινός· ὃ μὲν τὸν ἰόντα κατὰ κλόνον οὐκ ἐνόησεν,
Il.16.790 ἠέρι γὰρ πολλῇ κεκαλυμμένος ἀντεβόλησε·
Il.16.791 στῆ δʼ ὄπιθεν, πλῆξεν δὲ μετάφρενον εὐρέε τʼ ὤμω
Il.16.792 χειρὶ καταπρηνεῖ, στρεφεδίνηθεν δέ οἱ ὄσσε.
Il.16.793 τοῦ δʼ ἀπὸ μὲν κρατὸς κυνέην βάλε Φοῖβος Ἀπόλλων·
Il.16.794 ἣ δὲ κυλινδομένη καναχὴν ἔχε ποσσὶν ὑφʼ ἵππων
Il.16.795 αὐλῶπις τρυφάλεια, μιάνθησαν δὲ ἔθειραι
Il.16.796 αἵματι καὶ κονίῃσι· πάρος γε μὲν οὐ θέμις ἦεν
Il.16.797 ἱππόκομον πήληκα μιαίνεσθαι κονίῃσιν,
Il.16.798 ἀλλʼ ἀνδρὸς θείοιο κάρη χαρίεν τε μέτωπον
Il.16.799 ῥύετʼ Ἀχιλλῆος· τότε δὲ Ζεὺς Ἕκτορι δῶκεν
Il.16.800 ᾗ κεφαλῇ φορέειν, σχεδόθεν δέ οἱ ἦεν ὄλεθρος.
Il.16.801 πᾶν δέ οἱ ἐν χείρεσσιν ἄγη δολιχόσκιον ἔγχος
Il.16.802 βριθὺ μέγα στιβαρὸν κεκορυθμένον· αὐτὰρ ἀπʼ ὤμων
Il.16.803 ἀσπὶς σὺν τελαμῶνι χαμαὶ πέσε τερμιόεσσα.
Il.16.804 λῦσε δέ οἱ θώρηκα ἄναξ Διὸς υἱὸς Ἀπόλλων.
Il.16.805 τὸν δʼ ἄτη φρένας εἷλε, λύθεν δʼ ὑπὸ φαίδιμα γυῖα,
Il.16.806 στῆ δὲ ταφών· ὄπιθεν δὲ μετάφρενον ὀξέϊ δουρὶ
Il.16.807 ὤμων μεσσηγὺς σχεδόθεν βάλε Δάρδανος ἀνὴρ
Il.16.808 Πανθοΐδης Εὔφορβος, ὃς ἡλικίην ἐκέκαστο
Il.16.809 ἔγχεΐ θʼ ἱπποσύνῃ τε πόδεσσί τε καρπαλίμοισι·
Il.16.810 καὶ γὰρ δὴ τότε φῶτας ἐείκοσι βῆσεν ἀφʼ ἵππων
Il.16.811 πρῶτʼ ἐλθὼν σὺν ὄχεσφι διδασκόμενος πολέμοιο·
Il.16.812 ὅς τοι πρῶτος ἐφῆκε βέλος Πατρόκλεες ἱππεῦ
Il.16.813 οὐδὲ δάμασσʼ· ὃ μὲν αὖτις ἀνέδραμε, μίκτο δʼ ὁμίλῳ,
Il.16.814 ἐκ χροὸς ἁρπάξας δόρυ μείλινον, οὐδʼ ὑπέμεινε
Il.16.815 Πάτροκλον γυμνόν περ ἐόντʼ ἐν δηϊοτῆτι.
Il.16.816 Πάτροκλος δὲ θεοῦ πληγῇ καὶ δουρὶ δαμασθεὶς
Il.16.817 ἂψ ἑτάρων εἰς ἔθνος ἐχάζετο κῆρʼ ἀλεείνων.
Il.16.818 Ἕκτωρ δʼ ὡς εἶδεν Πατροκλῆα μεγάθυμον
Il.16.819 ἂψ ἀναχαζόμενον βεβλημένον ὀξέϊ χαλκῷ,
Il.16.820 ἀγχίμολόν ῥά οἱ ἦλθε κατὰ στίχας, οὖτα δὲ δουρὶ
Il.16.821 νείατον ἐς κενεῶνα, διὰ πρὸ δὲ χαλκὸν ἔλασσε·
Il.16.822 δούπησεν δὲ πεσών, μέγα δʼ ἤκαχε λαὸν Ἀχαιῶν·
Il.16.823 ὡς δʼ ὅτε σῦν ἀκάμαντα λέων ἐβιήσατο χάρμῃ,
Il.16.824 ὥ τʼ ὄρεος κορυφῇσι μέγα φρονέοντε μάχεσθον
Il.16.825 πίδακος ἀμφʼ ὀλίγης· ἐθέλουσι δὲ πιέμεν ἄμφω·
Il.16.826 πολλὰ δέ τʼ ἀσθμαίνοντα λέων ἐδάμασσε βίηφιν·
Il.16.827 ὣς πολέας πεφνόντα Μενοιτίου ἄλκιμον υἱὸν
Il.16.828 Ἕκτωρ Πριαμίδης σχεδὸν ἔγχεϊ θυμὸν ἀπηύρα,
Il.16.829 καί οἱ ἐπευχόμενος ἔπεα πτερόεντα προσηύδα·
Il.16.830 Πάτροκλʼ ἦ που ἔφησθα πόλιν κεραϊξέμεν ἁμήν,
Il.16.831 Τρωϊάδας δὲ γυναῖκας ἐλεύθερον ἦμαρ ἀπούρας
Il.16.832 ἄξειν ἐν νήεσσι φίλην ἐς πατρίδα γαῖαν
Il.16.833 νήπιε· τάων δὲ πρόσθʼ Ἕκτορος ὠκέες ἵπποι
Il.16.834 ποσσὶν ὀρωρέχαται πολεμίζειν· ἔγχεϊ δʼ αὐτὸς
Il.16.835 Τρωσὶ φιλοπτολέμοισι μεταπρέπω, ὅ σφιν ἀμύνω
Il.16.836 ἦμαρ ἀναγκαῖον· σὲ δέ τʼ ἐνθάδε γῦπες ἔδονται.
Il.16.837 ἆ δείλʼ, οὐδέ τοι ἐσθλὸς ἐὼν χραίσμησεν Ἀχιλλεύς,
Il.16.838 ὅς πού τοι μάλα πολλὰ μένων ἐπετέλλετʼ ἰόντι·
Il.16.839 μή μοι πρὶν ἰέναι Πατρόκλεες ἱπποκέλευθε
Il.16.840 νῆας ἔπι γλαφυρὰς πρὶν Ἕκτορος ἀνδροφόνοιο
Il.16.841 αἱματόεντα χιτῶνα περὶ στήθεσσι δαΐξαι.
Il.16.842 ὥς πού σε προσέφη, σοὶ δὲ φρένας ἄφρονι πεῖθε.
Il.16.843 τὸν δʼ ὀλιγοδρανέων προσέφης Πατρόκλεες ἱππεῦ·
Il.16.844 ἤδη νῦν Ἕκτορ μεγάλʼ εὔχεο· σοὶ γὰρ ἔδωκε
Il.16.845 νίκην Ζεὺς Κρονίδης καὶ Ἀπόλλων, οἵ με δάμασσαν
Il.16.846 ῥηιδίως· αὐτοὶ γὰρ ἀπʼ ὤμων τεύχεʼ ἕλοντο.
Il.16.847 τοιοῦτοι δʼ εἴ πέρ μοι ἐείκοσιν ἀντεβόλησαν,
Il.16.848 πάντές κʼ αὐτόθʼ ὄλοντο ἐμῷ ὑπὸ δουρὶ δαμέντες.
Il.16.849 ἀλλά με μοῖρʼ ὀλοὴ καὶ Λητοῦς ἔκτανεν υἱός,
Il.16.850 ἀνδρῶν δʼ Εὔφορβος· σὺ δέ με τρίτος ἐξεναρίζεις.
Il.16.851 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Il.16.852 οὔ θην οὐδʼ αὐτὸς δηρὸν βέῃ, ἀλλά τοι ἤδη
Il.16.853 ἄγχι παρέστηκεν θάνατος καὶ μοῖρα κραταιὴ
Il.16.854 χερσὶ δαμέντʼ Ἀχιλῆος ἀμύμονος Αἰακίδαο.
Il.16.855 ὣς ἄρα μιν εἰπόντα τέλος θανάτοιο κάλυψε·
Il.16.856 ψυχὴ δʼ ἐκ ῥεθέων πταμένη Ἄϊδος δὲ βεβήκει
Il.16.857 ὃν πότμον γοόωσα λιποῦσʼ ἀνδροτῆτα καὶ ἥβην.
Il.16.858 τὸν καὶ τεθνηῶτα προσηύδα φαίδιμος Ἕκτωρ·
Il.16.859 Πατρόκλεις τί νύ μοι μαντεύεαι αἰπὺν ὄλεθρον;
Il.16.860 τίς δʼ οἶδʼ εἴ κʼ Ἀχιλεὺς Θέτιδος πάϊς ἠϋκόμοιο
Il.16.861 φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;
Il.16.862 ὣς ἄρα φωνήσας δόρυ χάλκεον ἐξ ὠτειλῆς
Il.16.863 εἴρυσε λὰξ προσβάς, τὸν δʼ ὕπτιον ὦσʼ ἀπὸ δουρός.
Il.16.864 αὐτίκα δὲ ξὺν δουρὶ μετʼ Αὐτομέδοντα βεβήκει
Il.16.865 ἀντίθεον θεράποντα ποδώκεος Αἰακίδαο·
Il.16.866 ἵετο γὰρ βαλέειν· τὸν δʼ ἔκφερον ὠκέες ἵπποι
Il.16.867 ἄμβροτοι, οὓς Πηλῆϊ θεοὶ δόσαν ἀγλαὰ δῶρα.
Il.17.1 οὐδʼ ἔλαθʼ Ἀτρέος υἱὸν ἀρηΐφιλον Μενέλαον
Il.17.2 Πάτροκλος Τρώεσσι δαμεὶς ἐν δηϊοτῆτι.
Il.17.3 βῆ δὲ διὰ προμάχων κεκορυθμένος αἴθοπι χαλκῷ,
Il.17.4 ἀμφὶ δʼ ἄρʼ αὐτῷ βαῖνʼ ὥς τις περὶ πόρτακι μήτηρ
Il.17.5 πρωτοτόκος κινυρὴ οὐ πρὶν εἰδυῖα τόκοιο·
Il.17.6 ὣς περὶ Πατρόκλῳ βαῖνε ξανθὸς Μενέλαος.
Il.17.7 πρόσθε δέ οἱ δόρυ τʼ ἔσχε καὶ ἀσπίδα πάντοσʼ ἐΐσην,
Il.17.8 τὸν κτάμεναι μεμαὼς ὅς τις τοῦ γʼ ἀντίος ἔλθοι.
Il.17.9 οὐδʼ ἄρα Πάνθου υἱὸς ἐϋμμελίης ἀμέλησε
Il.17.10 Πατρόκλοιο πεσόντος ἀμύμονος· ἄγχι δʼ ἄρʼ αὐτοῦ
Il.17.11 ἔστη, καὶ προσέειπεν ἀρηΐφιλον Μενέλαον·
Il.17.12 Ἀτρεΐδη Μενέλαε διοτρεφὲς ὄρχαμε λαῶν
Il.17.13 χάζεο, λεῖπε δὲ νεκρόν, ἔα δʼ ἔναρα βροτόεντα·
Il.17.14 οὐ γάρ τις πρότερος Τρώων κλειτῶν τʼ ἐπικούρων
Il.17.15 Πάτροκλον βάλε δουρὶ κατὰ κρατερὴν ὑσμίνην·
Il.17.16 τώ με ἔα κλέος ἐσθλὸν ἐνὶ Τρώεσσιν ἀρέσθαι,
Il.17.17 μή σε βάλω, ἀπὸ δὲ μελιηδέα θυμὸν ἕλωμαι.
Il.17.18 τὸν δὲ μέγʼ ὀχθήσας προσέφη ξανθὸς Μενέλαος·
Il.17.19 Ζεῦ πάτερ οὐ μὲν καλὸν ὑπέρβιον εὐχετάασθαι.
Il.17.20 οὔτʼ οὖν παρδάλιος τόσσον μένος οὔτε λέοντος
Il.17.21 οὔτε συὸς κάπρου ὀλοόφρονος, οὗ τε μέγιστος
Il.17.22 θυμὸς ἐνὶ στήθεσσι περὶ σθένεϊ βλεμεαίνει,
Il.17.23 ὅσσον Πάνθου υἷες ἐϋμμελίαι φρονέουσιν.
Il.17.24 οὐδὲ μὲν οὐδὲ βίη Ὑπερήνορος ἱπποδάμοιο
Il.17.25 ἧς ἥβης ἀπόνηθʼ, ὅτε μʼ ὤνατο καί μʼ ὑπέμεινε
Il.17.26 καί μʼ ἔφατʼ ἐν Δαναοῖσιν ἐλέγχιστον πολεμιστὴν
Il.17.27 ἔμμεναι· οὐδέ ἕ φημι πόδεσσί γε οἷσι κιόντα
Il.17.28 εὐφρῆναι ἄλοχόν τε φίλην κεδνούς τε τοκῆας.
Il.17.29 ὥς θην καὶ σὸν ἐγὼ λύσω μένος εἴ κέ μευ ἄντα
Il.17.30 στήῃς· ἀλλά σʼ ἔγωγʼ ἀναχωρήσαντα κελεύω
Il.17.31 ἐς πληθὺν ἰέναι, μηδʼ ἀντίος ἵστασʼ ἐμεῖο
Il.17.32 πρίν τι κακὸν παθέειν· ῥεχθὲν δέ τε νήπιος ἔγνω.
Il.17.33 ὣς φάτο, τὸν δʼ οὐ πεῖθεν· ἀμειβόμενος δὲ προσηύδα·
Il.17.34 νῦν μὲν δὴ Μενέλαε διοτρεφὲς ἦ μάλα τείσεις
Il.17.35 γνωτὸν ἐμὸν τὸν ἔπεφνες, ἐπευχόμενος δʼ ἀγορεύεις,
Il.17.36 χήρωσας δὲ γυναῖκα μυχῷ θαλάμοιο νέοιο,
Il.17.37 ἀρητὸν δὲ τοκεῦσι γόον καὶ πένθος ἔθηκας.
Il.17.38 ἦ κέ σφιν δειλοῖσι γόου κατάπαυμα γενοίμην
Il.17.39 εἴ κεν ἐγὼ κεφαλήν τε τεὴν καὶ τεύχεʼ ἐνείκας
Il.17.40 Πάνθῳ ἐν χείρεσσι βάλω καὶ Φρόντιδι δίῃ.
Il.17.41 ἀλλʼ οὐ μὰν ἔτι δηρὸν ἀπείρητος πόνος ἔσται
Il.17.42 οὐδʼ ἔτʼ ἀδήριτος ἤτʼ ἀλκῆς ἤτε φόβοιο.
Il.17.43 ὣς εἰπὼν οὔτησε κατʼ ἀσπίδα πάντοσʼ ἐΐσην·
Il.17.44 οὐδʼ ἔρρηξεν χαλκός, ἀνεγνάμφθη δέ οἱ αἰχμὴ
Il.17.45 ἀσπίδʼ ἐνὶ κρατερῇ· ὃ δὲ δεύτερος ὄρνυτο χαλκῷ
Il.17.46 Ἀτρεΐδης Μενέλαος ἐπευξάμενος Διὶ πατρί·
Il.17.47 ἂψ δʼ ἀναχαζομένοιο κατὰ στομάχοιο θέμεθλα
Il.17.48 νύξʼ, ἐπὶ δʼ αὐτὸς ἔρεισε βαρείῃ χειρὶ πιθήσας·
Il.17.49 ἀντικρὺ δʼ ἁπαλοῖο διʼ αὐχένος ἤλυθʼ ἀκωκή,
Il.17.50 δούπησεν δὲ πεσών, ἀράβησε δὲ τεύχεʼ ἐπʼ αὐτῷ.
Il.17.51 αἵματί οἱ δεύοντο κόμαι Χαρίτεσσιν ὁμοῖαι
Il.17.52 πλοχμοί θʼ, οἳ χρυσῷ τε καὶ ἀργύρῳ ἐσφήκωντο.
Il.17.53 οἷον δὲ τρέφει ἔρνος ἀνὴρ ἐριθηλὲς ἐλαίης
Il.17.54 χώρῳ ἐν οἰοπόλῳ, ὅθʼ ἅλις ἀναβέβροχεν ὕδωρ,
Il.17.55 καλὸν τηλεθάον· τὸ δέ τε πνοιαὶ δονέουσι
Il.17.56 παντοίων ἀνέμων, καί τε βρύει ἄνθεϊ λευκῷ·
Il.17.57 ἐλθὼν δʼ ἐξαπίνης ἄνεμος σὺν λαίλαπι πολλῇ
Il.17.58 βόθρου τʼ ἐξέστρεψε καὶ ἐξετάνυσσʼ ἐπὶ γαίῃ·
Il.17.59 τοῖον Πάνθου υἱὸν ἐϋμμελίην Εὔφορβον
Il.17.60 Ἀτρεΐδης Μενέλαος ἐπεὶ κτάνε τεύχεʼ ἐσύλα.
Il.17.61 ὡς δʼ ὅτε τίς τε λέων ὀρεσίτροφος ἀλκὶ πεποιθὼς
Il.17.62 βοσκομένης ἀγέλης βοῦν ἁρπάσῃ ἥ τις ἀρίστη·
Il.17.63 τῆς δʼ ἐξ αὐχένʼ ἔαξε λαβὼν κρατεροῖσιν ὀδοῦσι
Il.17.64 πρῶτον, ἔπειτα δέ θʼ αἷμα καὶ ἔγκατα πάντα λαφύσσει
Il.17.65 δῃῶν· ἀμφὶ δὲ τόν γε κύνες τʼ ἄνδρές τε νομῆες
Il.17.66 πολλὰ μάλʼ ἰύζουσιν ἀπόπροθεν οὐδʼ ἐθέλουσιν
Il.17.67 ἀντίον ἐλθέμεναι· μάλα γὰρ χλωρὸν δέος αἱρεῖ·
Il.17.68 ὣς τῶν οὔ τινι θυμὸς ἐνὶ στήθεσσιν ἐτόλμα
Il.17.69 ἀντίον ἐλθέμεναι Μενελάου κυδαλίμοιο.
Il.17.70 ἔνθά κε ῥεῖα φέροι κλυτὰ τεύχεα Πανθοΐδαο
Il.17.71 Ἀτρεΐδης, εἰ μή οἱ ἀγάσσατο Φοῖβος Ἀπόλλων,
Il.17.72 ὅς ῥά οἱ Ἕκτορʼ ἐπῶρσε θοῷ ἀτάλαντον Ἄρηϊ
Il.17.73 ἀνέρι εἰσάμενος Κικόνων ἡγήτορι Μέντῃ·
Il.17.74 καί μιν φωνήσας ἔπεα πτερόεντα προσηύδα·
Il.17.75 Ἕκτορ νῦν σὺ μὲν ὧδε θέεις ἀκίχητα διώκων
Il.17.76 ἵππους Αἰακίδαο δαΐφρονος· οἳ δʼ ἀλεγεινοὶ
Il.17.77 ἀνδράσι γε θνητοῖσι δαμήμεναι ἠδʼ ὀχέεσθαι
Il.17.78 ἄλλῳ γʼ ἢ Ἀχιλῆϊ, τὸν ἀθανάτη τέκε μήτηρ.
Il.17.79 τόφρα δέ τοι Μενέλαος ἀρήϊος Ἀτρέος υἱὸς
Il.17.80 Πατρόκλῳ περιβὰς Τρώων τὸν ἄριστον ἔπεφνε
Il.17.81 Πανθοΐδην Εὔφορβον, ἔπαυσε δὲ θούριδος ἀλκῆς.
Il.17.82 ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,
Il.17.83 Ἕκτορα δʼ αἰνὸν ἄχος πύκασε φρένας ἀμφὶ μελαίνας·
Il.17.84 πάπτηνεν δʼ ἄρʼ ἔπειτα κατὰ στίχας, αὐτίκα δʼ ἔγνω
Il.17.85 τὸν μὲν ἀπαινύμενον κλυτὰ τεύχεα, τὸν δʼ ἐπὶ γαίῃ
Il.17.86 κείμενον· ἔρρει δʼ αἷμα κατʼ οὐταμένην ὠτειλήν.
Il.17.87 βῆ δὲ διὰ προμάχων κεκορυθμένος αἴθοπι χαλκῷ
Il.17.88 ὀξέα κεκλήγων φλογὶ εἴκελος Ἡφαίστοιο
Il.17.89 ἀσβέστῳ· οὐδʼ υἱὸν λάθεν Ἀτρέος ὀξὺ βοήσας·
Il.17.90 ὀχθήσας δʼ ἄρα εἶπε πρὸς ὃν μεγαλήτορα θυμόν·
Il.17.91 ὤ μοι ἐγὼν εἰ μέν κε λίπω κάτα τεύχεα καλὰ
Il.17.92 Πάτροκλόν θʼ, ὃς κεῖται ἐμῆς ἕνεκʼ ἐνθάδε τιμῆς,
Il.17.93 μή τίς μοι Δαναῶν νεμεσήσεται ὅς κεν ἴδηται.
Il.17.94 εἰ δέ κεν Ἕκτορι μοῦνος ἐὼν καὶ Τρωσὶ μάχωμαι
Il.17.95 αἰδεσθείς, μή πώς με περιστήωσʼ ἕνα πολλοί·
Il.17.96 Τρῶας δʼ ἐνθάδε πάντας ἄγει κορυθαίολος Ἕκτωρ.
Il.17.97 ἀλλὰ τί ἤ μοι ταῦτα φίλος διελέξατο θυμός;
Il.17.98 ὁππότʼ ἀνὴρ ἐθέλῃ πρὸς δαίμονα φωτὶ μάχεσθαι
Il.17.99 ὅν κε θεὸς τιμᾷ, τάχα οἱ μέγα πῆμα κυλίσθη.
Il.17.100 τώ μʼ οὔ τις Δαναῶν νεμεσήσεται ὅς κεν ἴδηται
Il.17.101 Ἕκτορι χωρήσαντʼ, ἐπεὶ ἐκ θεόφιν πολεμίζει.
Il.17.102 εἰ δέ που Αἴαντός γε βοὴν ἀγαθοῖο πυθοίμην,
Il.17.103 ἄμφω κʼ αὖτις ἰόντες ἐπιμνησαίμεθα χάρμης
Il.17.104 καὶ πρὸς δαίμονά περ, εἴ πως ἐρυσαίμεθα νεκρὸν
Il.17.105 Πηλεΐδῃ Ἀχιλῆϊ· κακῶν δέ κε φέρτατον εἴη.
Il.17.106 εἷος ὁ ταῦθʼ ὅρμαινε κατὰ φρένα καὶ κατὰ θυμὸν
Il.17.107 τόφρα δʼ ἐπὶ Τρώων στίχες ἤλυθον· ἦρχε δʼ ἄρʼ Ἕκτωρ.
Il.17.108 αὐτὰρ ὅ γʼ ἐξοπίσω ἀνεχάζετο, λεῖπε δὲ νεκρὸν
Il.17.109 ἐντροπαλιζόμενος ὥς τε λὶς ἠϋγένειος,
Il.17.110 ὅν ῥα κύνες τε καὶ ἄνδρες ἀπὸ σταθμοῖο δίωνται
Il.17.111 ἔγχεσι καὶ φωνῇ· τοῦ δʼ ἐν φρεσὶν ἄλκιμον ἦτορ
Il.17.112 παχνοῦται, ἀέκων δέ τʼ ἔβη ἀπὸ μεσσαύλοιο·
Il.17.113 ὣς ἀπὸ Πατρόκλοιο κίε ξανθὸς Μενέλαος.
Il.17.114 στῆ δὲ μεταστρεφθεὶς ἐπεὶ ἵκετο ἔθνος ἑταίρων
Il.17.115 παπταίνων Αἴαντα μέγαν Τελαμώνιον υἱόν.
Il.17.116 τὸν δὲ μάλʼ αἶψʼ ἐνόησε μάχης ἐπʼ ἀριστερὰ πάσης
Il.17.117 θαρσύνονθʼ ἑτάρους καὶ ἐποτρύνοντα μάχεσθαι·
Il.17.118 θεσπέσιον γάρ σφιν φόβον ἔμβαλε Φοῖβος Ἀπόλλων·
Il.17.119 βῆ δὲ θέειν, εἶθαρ δὲ παριστάμενος ἔπος ηὔδα.
Il.17.120 Αἶαν δεῦρο πέπον, περὶ Πατρόκλοιο θανόντος
Il.17.121 σπεύσομεν, αἴ κε νέκυν περ Ἀχιλλῆϊ προφέρωμεν
Il.17.122 γυμνόν· ἀτὰρ τά γε τεύχεʼ ἔχει κορυθαίολος Ἕκτωρ.
Il.17.123 ὣς ἔφατʼ, Αἴαντι δὲ δαΐφρονι θυμὸν ὄρινε·
Il.17.124 βῆ δὲ διὰ προμάχων, ἅμα δὲ ξανθὸς Μενέλαος.
Il.17.125 Ἕκτωρ μὲν Πάτροκλον ἐπεὶ κλυτὰ τεύχεʼ ἀπηύρα,
Il.17.126 ἕλχʼ ἵνʼ ἀπʼ ὤμοιιν κεφαλὴν τάμοι ὀξέϊ χαλκῷ,
Il.17.127 τὸν δὲ νέκυν Τρῳῇσιν ἐρυσσάμενος κυσὶ δοίη.
Il.17.128 Αἴας δʼ ἐγγύθεν ἦλθε φέρων σάκος ἠΰτε πύργον·
Il.17.129 Ἕκτωρ δʼ ἂψ ἐς ὅμιλον ἰὼν ἀνεχάζεθʼ ἑταίρων,
Il.17.130 ἐς δίφρον δʼ ἀνόρουσε· δίδου δʼ ὅ γε τεύχεα καλὰ
Il.17.131 Τρωσὶ φέρειν προτὶ ἄστυ, μέγα κλέος ἔμμεναι αὐτῷ.
Il.17.132 Αἴας δʼ ἀμφὶ Μενοιτιάδῃ σάκος εὐρὺ καλύψας
Il.17.133 ἑστήκει ὥς τίς τε λέων περὶ οἷσι τέκεσσιν,
Il.17.134 ᾧ ῥά τε νήπιʼ ἄγοντι συναντήσωνται ἐν ὕλῃ
Il.17.135 ἄνδρες ἐπακτῆρες· ὃ δέ τε σθένεϊ βλεμεαίνει,
Il.17.136 πᾶν δέ τʼ ἐπισκύνιον κάτω ἕλκεται ὄσσε καλύπτων·
Il.17.137 ὣς Αἴας περὶ Πατρόκλῳ ἥρωϊ βεβήκει.
Il.17.138 Ἀτρεΐδης δʼ ἑτέρωθεν ἀρηΐφιλος Μενέλαος
Il.17.139 ἑστήκει, μέγα πένθος ἐνὶ στήθεσσιν ἀέξων.
Il.17.140 Γλαῦκος δʼ Ἱππολόχοιο πάϊς Λυκίων ἀγὸς ἀνδρῶν
Il.17.141 Ἕκτορʼ ὑπόδρα ἰδὼν χαλεπῷ ἠνίπαπε μύθῳ·
Il.17.142 Ἕκτορ εἶδος ἄριστε μάχης ἄρα πολλὸν ἐδεύεο.
Il.17.143 ἦ σʼ αὔτως κλέος ἐσθλὸν ἔχει φύξηλιν ἐόντα.
Il.17.144 φράζεο νῦν ὅππως κε πόλιν καὶ ἄστυ σαώσῃς
Il.17.145 οἶος σὺν λαοῖς τοὶ Ἰλίῳ ἐγγεγάασιν·
Il.17.146 οὐ γάρ τις Λυκίων γε μαχησόμενος Δαναοῖσιν
Il.17.147 εἶσι περὶ πτόλιος, ἐπεὶ οὐκ ἄρα τις χάρις ἦεν
Il.17.148 μάρνασθαι δηΐοισιν ἐπʼ ἀνδράσι νωλεμὲς αἰεί.
Il.17.149 πῶς κε σὺ χείρονα φῶτα σαώσειας μεθʼ ὅμιλον
Il.17.150 σχέτλιʼ, ἐπεὶ Σαρπηδόνʼ ἅμα ξεῖνον καὶ ἑταῖρον
Il.17.151 κάλλιπες Ἀργείοισιν ἕλωρ καὶ κύρμα γενέσθαι,
Il.17.152 ὅς τοι πόλλʼ ὄφελος γένετο πτόλεΐ τε καὶ αὐτῷ
Il.17.153 ζωὸς ἐών· νῦν δʼ οὔ οἱ ἀλαλκέμεναι κύνας ἔτλης.
Il.17.154 τὼ νῦν εἴ τις ἐμοὶ Λυκίων ἐπιπείσεται ἀνδρῶν
Il.17.155 οἴκαδʼ ἴμεν, Τροίῃ δὲ πεφήσεται αἰπὺς ὄλεθρος.
Il.17.156 εἰ γὰρ νῦν Τρώεσσι μένος πολυθαρσὲς ἐνείη
Il.17.157 ἄτρομον, οἷόν τʼ ἄνδρας ἐσέρχεται οἳ περὶ πάτρης
Il.17.158 ἀνδράσι δυσμενέεσσι πόνον καὶ δῆριν ἔθεντο,
Il.17.159 αἶψά κε Πάτροκλον ἐρυσαίμεθα Ἴλιον εἴσω.
Il.17.160 εἰ δʼ οὗτος προτὶ ἄστυ μέγα Πριάμοιο ἄνακτος
Il.17.161 ἔλθοι τεθνηὼς καί μιν ἐρυσαίμεθα χάρμης,
Il.17.162 αἶψά κεν Ἀργεῖοι Σαρπηδόνος ἔντεα καλὰ
Il.17.163 λύσειαν, καί κʼ αὐτὸν ἀγοίμεθα Ἴλιον εἴσω·
Il.17.164 τοίου γὰρ θεράπων πέφατʼ ἀνέρος, ὃς μέγʼ ἄριστος
Il.17.165 Ἀργείων παρὰ νηυσὶ καὶ ἀγχέμαχοι θεράποντες.
Il.17.166 ἀλλὰ σύ γʼ Αἴαντος μεγαλήτορος οὐκ ἐτάλασσας
Il.17.167 στήμεναι ἄντα κατʼ ὄσσε ἰδὼν δηΐων ἐν ἀϋτῇ,
Il.17.168 οὐδʼ ἰθὺς μαχέσασθαι, ἐπεὶ σέο φέρτερός ἐστι.
Il.17.169 τὸν δʼ ἄρʼ ὑπόδρα ἰδὼν προσέφη κορυθαίολος Ἕκτωρ·
Il.17.170 Γλαῦκε τί ἢ δὲ σὺ τοῖος ἐὼν ὑπέροπλον ἔειπες;
Il.17.171 ὢ πόποι ἦ τʼ ἐφάμην σὲ περὶ φρένας ἔμμεναι ἄλλων
Il.17.172 τῶν ὅσσοι Λυκίην ἐριβώλακα ναιετάουσι·
Il.17.173 νῦν δέ σευ ὠνοσάμην πάγχυ φρένας οἷον ἔειπες,
Il.17.174 ὅς τέ με φῂς Αἴαντα πελώριον οὐχ ὑπομεῖναι.
Il.17.175 οὔ τοι ἐγὼν ἔρριγα μάχην οὐδὲ κτύπον ἵππων·
Il.17.176 ἀλλʼ αἰεί τε Διὸς κρείσσων νόος αἰγιόχοιο,
Il.17.177 ὅς τε καὶ ἄλκιμον ἄνδρα φοβεῖ καὶ ἀφείλετο νίκην
Il.17.178 ῥηϊδίως, ὁτὲ δʼ αὐτὸς ἐποτρύνει μαχέσασθαι.
Il.17.179 ἀλλʼ ἄγε δεῦρο πέπον, παρʼ ἔμʼ ἵστασο καὶ ἴδε ἔργον,
Il.17.180 ἠὲ πανημέριος κακὸς ἔσσομαι, ὡς ἀγορεύεις,
Il.17.181 ἦ τινα καὶ Δαναῶν ἀλκῆς μάλα περ μεμαῶτα
Il.17.182 σχήσω ἀμυνέμεναι περὶ Πατρόκλοιο θανόντος.
Il.17.183 ὣς εἰπὼν Τρώεσσιν ἐκέκλετο μακρὸν ἀΰσας·
Il.17.184 Τρῶες καὶ Λύκιοι καὶ Δάρδανοι ἀγχιμαχηταί,
Il.17.185 ἀνέρες ἔστε φίλοι, μνήσασθε δὲ θούριδος ἀλκῆς,
Il.17.186 ὄφρʼ ἂν ἐγὼν Ἀχιλῆος ἀμύμονος ἔντεα δύω
Il.17.187 καλά, τὰ Πατρόκλοιο βίην ἐνάριξα κατακτάς.
Il.17.188 ὣς ἄρα φωνήσας ἀπέβη κορυθαίολος Ἕκτωρ
Il.17.189 δηΐου ἐκ πολέμοιο· θέων δʼ ἐκίχανεν ἑταίρους
Il.17.190 ὦκα μάλʼ οὔ πω τῆλε ποσὶ κραιπνοῖσι μετασπών,
Il.17.191 οἳ προτὶ ἄστυ φέρον κλυτὰ τεύχεα Πηλεΐωνος.
Il.17.192 στὰς δʼ ἀπάνευθε μάχης πολυδακρύου ἔντεʼ ἄμειβεν·
Il.17.193 ἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν
Il.17.194 Τρωσὶ φιλοπτολέμοισιν, ὃ δʼ ἄμβροτα τεύχεα δῦνε
Il.17.195 Πηλεΐδεω Ἀχιλῆος ἅ οἱ θεοὶ Οὐρανίωνες
Il.17.196 πατρὶ φίλῳ ἔπορον· ὃ δʼ ἄρα ᾧ παιδὶ ὄπασσε
Il.17.197 γηράς· ἀλλʼ οὐχ υἱὸς ἐν ἔντεσι πατρὸς ἐγήρα.
Il.17.198 τὸν δʼ ὡς οὖν ἀπάνευθεν ἴδεν νεφεληγερέτα Ζεὺς
Il.17.199 τεύχεσι Πηλεΐδαο κορυσσόμενον θείοιο,
Il.17.200 κινήσας ῥα κάρη προτὶ ὃν μυθήσατο θυμόν·
Il.17.201 ἆ δείλʼ οὐδέ τί τοι θάνατος καταθύμιός ἐστιν
Il.17.202 ὃς δή τοι σχεδὸν εἶσι· σὺ δʼ ἄμβροτα τεύχεα δύνεις
Il.17.203 ἀνδρὸς ἀριστῆος, τόν τε τρομέουσι καὶ ἄλλοι·
Il.17.204 τοῦ δὴ ἑταῖρον ἔπεφνες ἐνηέα τε κρατερόν τε,
Il.17.205 τεύχεα δʼ οὐ κατὰ κόσμον ἀπὸ κρατός τε καὶ ὤμων
Il.17.206 εἵλευ· ἀτάρ τοι νῦν γε μέγα κράτος ἐγγυαλίξω,
Il.17.207 τῶν ποινὴν ὅ τοι οὔ τι μάχης ἐκνοστήσαντι
Il.17.208 δέξεται Ἀνδρομάχη κλυτὰ τεύχεα Πηλεΐωνος.
Il.17.209 ἦ καὶ κυανέῃσιν ἐπʼ ὀφρύσι νεῦσε Κρονίων.
Il.17.210 Ἕκτορι δʼ ἥρμοσε τεύχεʼ ἐπὶ χροΐ, δῦ δέ μιν Ἄρης
Il.17.211 δεινὸς ἐνυάλιος, πλῆσθεν δʼ ἄρα οἱ μέλεʼ ἐντὸς
Il.17.212 ἀλκῆς καὶ σθένεος· μετὰ δὲ κλειτοὺς ἐπικούρους
Il.17.213 βῆ ῥα μέγα ἰάχων· ἰνδάλλετο δέ σφισι πᾶσι
Il.17.214 τεύχεσι λαμπόμενος μεγαθύμου Πηλεΐωνος.
Il.17.215 ὄτρυνεν δὲ ἕκαστον ἐποιχόμενος ἐπέεσσι
Il.17.216 Μέσθλην τε Γλαῦκόν τε Μέδοντά τε Θερσίλοχόν τε
Il.17.217 Ἀστεροπαῖόν τε Δεισήνορά θʼ Ἱππόθοόν τε
Il.17.218 Φόρκυν τε Χρομίον τε καὶ Ἔννομον οἰωνιστήν·
Il.17.219 τοὺς ὅ γʼ ἐποτρύνων ἔπεα πτερόεντα προσηύδα·
Il.17.220 κέκλυτε μυρία φῦλα περικτιόνων ἐπικούρων·
Il.17.221 οὐ γὰρ ἐγὼ πληθὺν διζήμενος οὐδὲ χατίζων
Il.17.222 ἐνθάδʼ ἀφʼ ὑμετέρων πολίων ἤγειρα ἕκαστον,
Il.17.223 ἀλλʼ ἵνα μοι Τρώων ἀλόχους καὶ νήπια τέκνα
Il.17.224 προφρονέως ῥύοισθε φιλοπτολέμων ὑπʼ Ἀχαιῶν.
Il.17.225 τὰ φρονέων δώροισι κατατρύχω καὶ ἐδωδῇ
Il.17.226 λαούς, ὑμέτερον δὲ ἑκάστου θυμὸν ἀέξω.
Il.17.227 τώ τις νῦν ἰθὺς τετραμμένος ἢ ἀπολέσθω
Il.17.228 ἠὲ σαωθήτω· ἣ γὰρ πολέμου ὀαριστύς.
Il.17.229 ὃς δέ κε Πάτροκλον καὶ τεθνηῶτά περ ἔμπης
Il.17.230 Τρῶας ἐς ἱπποδάμους ἐρύσῃ, εἴξῃ δέ οἱ Αἴας,
Il.17.231 ἥμισυ τῷ ἐνάρων ἀποδάσσομαι, ἥμισυ δʼ αὐτὸς
Il.17.232 ἕξω ἐγώ· τὸ δέ οἱ κλέος ἔσσεται ὅσσον ἐμοί περ.
Il.17.233 ὣς ἔφαθʼ, οἳ δʼ ἰθὺς Δαναῶν βρίσαντες ἔβησαν
Il.17.234 δούρατʼ ἀνασχόμενοι· μάλα δέ σφισιν ἔλπετο θυμὸς
Il.17.235 νεκρὸν ὑπʼ Αἴαντος ἐρύειν Τελαμωνιάδαο
Il.17.236 νήπιοι· ἦ τε πολέσσιν ἐπʼ αὐτῷ θυμὸν ἀπηύρα.
Il.17.237 καὶ τότʼ ἄρʼ Αἴας εἶπε βοὴν ἀγαθὸν Μενέλαον·
Il.17.238 ὦ πέπον ὦ Μενέλαε διοτρεφὲς οὐκέτι νῶϊ
Il.17.239 ἔλπομαι αὐτώ περ νοστησέμεν ἐκ πολέμοιο.
Il.17.240 οὔ τι τόσον νέκυος περιδείδια Πατρόκλοιο,
Il.17.241 ὅς κε τάχα Τρώων κορέει κύνας ἠδʼ οἰωνούς,
Il.17.242 ὅσσον ἐμῇ κεφαλῇ περιδείδια μή τι πάθῃσι,
Il.17.243 καὶ σῇ, ἐπεὶ πολέμοιο νέφος περὶ πάντα καλύπτει
Il.17.244 Ἕκτωρ, ἡμῖν δʼ αὖτʼ ἀναφαίνεται αἰπὺς ὄλεθρος.
Il.17.245 ἀλλʼ ἄγʼ ἀριστῆας Δαναῶν κάλει, ἤν τις ἀκούσῃ.
Il.17.246 ὣς ἔφατʼ, οὐδʼ ἀπίθησε βοὴν ἀγαθὸς Μενέλαος,
Il.17.247 ἤϋσεν δὲ διαπρύσιον Δαναοῖσι γεγωνώς·
Il.17.248 ὦ φίλοι Ἀργείων ἡγήτορες ἠδὲ μέδοντες
Il.17.249 οἵ τε παρʼ Ἀτρεΐδῃς Ἀγαμέμνονι καὶ Μενελάῳ
Il.17.250 δήμια πίνουσιν καὶ σημαίνουσιν ἕκαστος
Il.17.251 λαοῖς· ἐκ δὲ Διὸς τιμὴ καὶ κῦδος ὀπηδεῖ.
Il.17.252 ἀργαλέον δέ μοί ἐστι διασκοπιᾶσθαι ἕκαστον
Il.17.253 ἡγεμόνων· τόσση γὰρ ἔρις πολέμοιο δέδηεν·
Il.17.254 ἀλλά τις αὐτὸς ἴτω, νεμεσιζέσθω δʼ ἐνὶ θυμῷ
Il.17.255 Πάτροκλον Τρῳῇσι κυσὶν μέλπηθρα γενέσθαι.
Il.17.256 ὣς ἔφατʼ, ὀξὺ δʼ ἄκουσεν Ὀϊλῆος ταχὺς Αἴας·
Il.17.257 πρῶτος δʼ ἀντίος ἦλθε θέων ἀνὰ δηϊοτῆτα,
Il.17.258 τὸν δὲ μετʼ Ἰδομενεὺς καὶ ὀπάων Ἰδομενῆος
Il.17.259 Μηριόνης ἀτάλαντος Ἐνυαλίῳ ἀνδρειφόντῃ.
Il.17.260 τῶν δʼ ἄλλων τίς κεν ᾗσι φρεσὶν οὐνόματʼ εἴποι,
Il.17.261 ὅσσοι δὴ μετόπισθε μάχην ἤγειραν Ἀχαιῶν;
Il.17.262 Τρῶες δὲ προὔτυψαν ἀολλέες· ἦρχε δʼ ἄρʼ Ἕκτωρ.
Il.17.263 ὡς δʼ ὅτʼ ἐπὶ προχοῇσι διιπετέος ποταμοῖο
Il.17.264 βέβρυχεν μέγα κῦμα ποτὶ ῥόον, ἀμφὶ δέ τʼ ἄκραι
Il.17.265 ἠϊόνες βοόωσιν ἐρευγομένης ἁλὸς ἔξω,
Il.17.266 τόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ
Il.17.267 ἕστασαν ἀμφὶ Μενοιτιάδῃ ἕνα θυμὸν ἔχοντες
Il.17.268 φραχθέντες σάκεσιν χαλκήρεσιν· ἀμφὶ δʼ ἄρά σφι
Il.17.269 λαμπρῇσιν κορύθεσσι Κρονίων ἠέρα πολλὴν
Il.17.270 χεῦʼ, ἐπεὶ οὐδὲ Μενοιτιάδην ἔχθαιρε πάρος γε,
Il.17.271 ὄφρα ζωὸς ἐὼν θεράπων ἦν Αἰακίδαο·
Il.17.272 μίσησεν δʼ ἄρα μιν δηΐων κυσὶ κύρμα γενέσθαι
Il.17.273 Τρῳῇσιν· τὼ καί οἱ ἀμυνέμεν ὦρσεν ἑταίρους.
Il.17.274 ὦσαν δὲ πρότεροι Τρῶες ἑλίκωπας Ἀχαιούς·
Il.17.275 νεκρὸν δὲ προλιπόντες ὑπέτρεσαν, οὐδέ τινʼ αὐτῶν
Il.17.276 Τρῶες ὑπέρθυμοι ἕλον ἔγχεσιν ἱέμενοί περ,
Il.17.277 ἀλλὰ νέκυν ἐρύοντο· μίνυνθα δὲ καὶ τοῦ Ἀχαιοὶ
Il.17.278 μέλλον ἀπέσσεσθαι· μάλα γάρ σφεας ὦκʼ ἐλέλιξεν
Il.17.279 Αἴας, ὃς περὶ μὲν εἶδος, περὶ δʼ ἔργα τέτυκτο
Il.17.280 τῶν ἄλλων Δαναῶν μετʼ ἀμύμονα Πηλεΐωνα.
Il.17.281 ἴθυσεν δὲ διὰ προμάχων συῒ εἴκελος ἀλκὴν
Il.17.282 καπρίῳ, ὅς τʼ ἐν ὄρεσσι κύνας θαλερούς τʼ αἰζηοὺς
Il.17.283 ῥηϊδίως ἐκέδασσεν, ἑλιξάμενος διὰ βήσσας·
Il.17.284 ὣς υἱὸς Τελαμῶνος ἀγαυοῦ φαίδιμος Αἴας
Il.17.285 ῥεῖα μετεισάμενος Τρώων ἐκέδασσε φάλαγγας
Il.17.286 οἳ περὶ Πατρόκλῳ βέβασαν, φρόνεον δὲ μάλιστα
Il.17.287 ἄστυ πότι σφέτερον ἐρύειν καὶ κῦδος ἀρέσθαι.
Il.17.288 ἤτοι τὸν Λήθοιο Πελασγοῦ φαίδιμος υἱὸς
Il.17.289 Ἱππόθοος ποδὸς ἕλκε κατὰ κρατερὴν ὑσμίνην
Il.17.290 δησάμενος τελαμῶνι παρὰ σφυρὸν ἀμφὶ τένοντας
Il.17.291 Ἕκτορι καὶ Τρώεσσι χαριζόμενος· τάχα δʼ αὐτῷ
Il.17.292 ἦλθε κακόν, τό οἱ οὔ τις ἐρύκακεν ἱεμένων περ.
Il.17.293 τὸν δʼ υἱὸς Τελαμῶνος ἐπαΐξας διʼ ὁμίλου
Il.17.294 πλῆξʼ αὐτοσχεδίην κυνέης διὰ χαλκοπαρῄου·
Il.17.295 ἤρικε δʼ ἱπποδάσεια κόρυς περὶ δουρὸς ἀκωκῇ
Il.17.296 πληγεῖσʼ ἔγχεΐ τε μεγάλῳ καὶ χειρὶ παχείῃ,
Il.17.297 ἐγκέφαλος δὲ παρʼ αὐλὸν ἀνέδραμεν ἐξ ὠτειλῆς
Il.17.298 αἱματόεις· τοῦ δʼ αὖθι λύθη μένος, ἐκ δʼ ἄρα χειρῶν
Il.17.299 Πατρόκλοιο πόδα μεγαλήτορος ἧκε χαμᾶζε
Il.17.300 κεῖσθαι· ὃ δʼ ἄγχʼ αὐτοῖο πέσε πρηνὴς ἐπὶ νεκρῷ
Il.17.301 τῆλʼ ἀπὸ Λαρίσης ἐριβώλακος, οὐδὲ τοκεῦσι
Il.17.302 θρέπτρα φίλοις ἀπέδωκε, μινυνθάδιος δέ οἱ αἰὼν
Il.17.303 ἔπλεθʼ ὑπʼ Αἴαντος μεγαθύμου δουρὶ δαμέντι.
Il.17.304 Ἕκτωρ δʼ αὖτʼ Αἴαντος ἀκόντισε δουρὶ φαεινῷ·
Il.17.305 ἀλλʼ ὃ μὲν ἄντα ἰδὼν ἠλεύατο χάλκεον ἔγχος
Il.17.306 τυτθόν· ὃ δὲ Σχεδίον μεγαθύμου Ἰφίτου υἱὸν
Il.17.307 Φωκήων ὄχʼ ἄριστον, ὃς ἐν κλειτῷ Πανοπῆϊ
Il.17.308 οἰκία ναιετάασκε πολέσσʼ ἄνδρεσσιν ἀνάσσων,
Il.17.309 τὸν βάλʼ ὑπὸ κληῗδα μέσην· διὰ δʼ ἀμπερὲς ἄκρη
Il.17.310 αἰχμὴ χαλκείη παρὰ νείατον ὦμον ἀνέσχε·
Il.17.311 δούπησεν δὲ πεσών, ἀράβησε δὲ τεύχεʼ ἐπʼ αὐτῷ.
Il.17.312 Αἴας δʼ αὖ Φόρκυνα δαΐφρονα Φαίνοπος υἱὸν
Il.17.313 Ἱπποθόῳ περιβάντα μέσην κατὰ γαστέρα τύψε·
Il.17.314 ῥῆξε δὲ θώρηκος γύαλον, διὰ δʼ ἔντερα χαλκὸς
Il.17.315 ἤφυσʼ· ὃ δʼ ἐν κονίῃσι πεσὼν ἕλε γαῖαν ἀγοστῷ.
Il.17.316 χώρησαν δʼ ὑπό τε πρόμαχοι καὶ φαίδιμος Ἕκτωρ·
Il.17.317 Ἀργεῖοι δὲ μέγα ἴαχον, ἐρύσαντο δὲ νεκροὺς
Il.17.318 Φόρκυν θʼ Ἱππόθοόν τε, λύοντο δὲ τεύχεʼ ἀπʼ ὤμων.
Il.17.319 ἔνθά κεν αὖτε Τρῶες ἀρηϊφίλων ὑπʼ Ἀχαιῶν
Il.17.320 Ἴλιον εἰσανέβησαν ἀναλκείῃσι δαμέντες,
Il.17.321 Ἀργεῖοι δέ κε κῦδος ἕλον καὶ ὑπὲρ Διὸς αἶσαν
Il.17.322 κάρτεϊ καὶ σθένεϊ σφετέρῳ· ἀλλʼ αὐτὸς Ἀπόλλων
Il.17.323 Αἰνείαν ὄτρυνε δέμας Περίφαντι ἐοικὼς
Il.17.324 κήρυκι Ἠπυτίδῃ, ὅς οἱ παρὰ πατρὶ γέροντι
Il.17.325 κηρύσσων γήρασκε φίλα φρεσὶ μήδεα εἰδώς·
Il.17.326 τῷ μιν ἐεισάμενος προσέφη Διὸς υἱὸς Ἀπόλλων·
Il.17.327 Αἰνεία πῶς ἂν καὶ ὑπὲρ θεὸν εἰρύσσαισθε
Il.17.328 Ἴλιον αἰπεινήν; ὡς δὴ ἴδον ἀνέρας ἄλλους
Il.17.329 κάρτεΐ τε σθένεΐ τε πεποιθότας ἠνορέῃ τε
Il.17.330 πλήθεΐ τε σφετέρῳ καὶ ὑπερδέα δῆμον ἔχοντας·
Il.17.331 ἡμῖν δὲ Ζεὺς μὲν πολὺ βούλεται ἢ Δαναοῖσι
Il.17.332 νίκην· ἀλλʼ αὐτοὶ τρεῖτʼ ἄσπετον οὐδὲ μάχεσθε.
Il.17.333 ὣς ἔφατʼ, Αἰνείας δʼ ἑκατηβόλον Ἀπόλλωνα
Il.17.334 ἔγνω ἐς ἄντα ἰδών, μέγα δʼ Ἕκτορα εἶπε βοήσας·
Il.17.335 Ἕκτόρ τʼ ἠδʼ ἄλλοι Τρώων ἀγοὶ ἠδʼ ἐπικούρων
Il.17.336 αἰδὼς μὲν νῦν ἥδε γʼ ἀρηϊφίλων ὑπʼ Ἀχαιῶν
Il.17.337 Ἴλιον εἰσαναβῆναι ἀναλκείῃσι δαμέντας.
Il.17.338 ἀλλʼ ἔτι γάρ τίς φησι θεῶν ἐμοὶ ἄγχι παραστὰς
Il.17.339 Ζῆνʼ ὕπατον μήστωρα μάχης ἐπιτάρροθον εἶναι·
Il.17.340 τώ ῥʼ ἰθὺς Δαναῶν ἴομεν, μηδʼ οἵ γε ἕκηλοι
Il.17.341 Πάτροκλον νηυσὶν πελασαίατο τεθνηῶτα.
Il.17.342 ὣς φάτο, καί ῥα πολὺ προμάχων ἐξάλμενος ἔστη·
Il.17.343 οἳ δʼ ἐλελίχθησαν καὶ ἐναντίοι ἔσταν Ἀχαιῶν.
Il.17.344 ἔνθʼ αὖτʼ Αἰνείας Λειώκριτον οὔτασε δουρὶ
Il.17.345 υἱὸν Ἀρίσβαντος Λυκομήδεος ἐσθλὸν ἑταῖρον.
Il.17.346 τὸν δὲ πεσόντʼ ἐλέησεν ἀρηΐφιλος Λυκομήδης,
Il.17.347 στῆ δὲ μάλʼ ἐγγὺς ἰών, καὶ ἀκόντισε δουρὶ φαεινῷ,
Il.17.348 καὶ βάλεν Ἱππασίδην Ἀπισάονα ποιμένα λαῶν
Il.17.349 ἧπαρ ὑπὸ πραπίδων, εἶθαρ δʼ ὑπὸ γούνατʼ ἔλυσεν,
Il.17.350 ὅς ῥʼ ἐκ Παιονίης ἐριβώλακος εἰληλούθει,
Il.17.351 καὶ δὲ μετʼ Ἀστεροπαῖον ἀριστεύεσκε μάχεσθαι.
Il.17.352 τὸν δὲ πεσόντʼ ἐλέησεν ἀρήϊος Ἀστεροπαῖος,
Il.17.353 ἴθυσεν δὲ καὶ ὃ πρόφρων Δαναοῖσι μάχεσθαι·
Il.17.354 ἀλλʼ οὔ πως ἔτι εἶχε· σάκεσσι γὰρ ἔρχατο πάντῃ
Il.17.355 ἑσταότες περὶ Πατρόκλῳ, πρὸ δὲ δούρατʼ ἔχοντο.
Il.17.356 Αἴας γὰρ μάλα πάντας ἐπῴχετο πολλὰ κελεύων·
Il.17.357 οὔτέ τινʼ ἐξοπίσω νεκροῦ χάζεσθαι ἀνώγει
Il.17.358 οὔτέ τινα προμάχεσθαι Ἀχαιῶν ἔξοχον ἄλλων,
Il.17.359 ἀλλὰ μάλʼ ἀμφʼ αὐτῷ βεβάμεν, σχεδόθεν δὲ μάχεσθαι.
Il.17.360 ὣς Αἴας ἐπέτελλε πελώριος, αἵματι δὲ χθὼν
Il.17.361 δεύετο πορφυρέῳ, τοὶ δʼ ἀγχιστῖνοι ἔπιπτον
Il.17.362 νεκροὶ ὁμοῦ Τρώων καὶ ὑπερμενέων ἐπικούρων
Il.17.363 καὶ Δαναῶν· οὐδʼ οἳ γὰρ ἀναιμωτί γε μάχοντο,
Il.17.364 παυρότεροι δὲ πολὺ φθίνυθον· μέμνηντο γὰρ αἰεὶ
Il.17.365 ἀλλήλοις ἀνʼ ὅμιλον ἀλεξέμεναι φόνον αἰπύν.
Il.17.366 ὣς οἳ μὲν μάρναντο δέμας πυρός, οὐδέ κε φαίης
Il.17.367 οὔτέ ποτʼ ἠέλιον σῶν ἔμμεναι οὔτε σελήνην·
Il.17.368 ἠέρι γὰρ κατέχοντο μάχης ἐπί θʼ ὅσσον ἄριστοι
Il.17.369 ἕστασαν ἀμφὶ Μενοιτιάδῃ κατατεθνηῶτι.
Il.17.370 οἳ δʼ ἄλλοι Τρῶες καὶ ἐϋκνήμιδες Ἀχαιοὶ
Il.17.371 εὔκηλοι πολέμιζον ὑπʼ αἰθέρι, πέπτατο δʼ αὐγὴ
Il.17.372 ἠελίου ὀξεῖα, νέφος δʼ οὐ φαίνετο πάσης
Il.17.373 γαίης οὐδʼ ὀρέων· μεταπαυόμενοι δὲ μάχοντο
Il.17.374 ἀλλήλων ἀλεείνοντες βέλεα στονόεντα
Il.17.375 πολλὸν ἀφεσταότες. τοὶ δʼ ἐν μέσῳ ἄλγεʼ ἔπασχον
Il.17.376 ἠέρι καὶ πολέμῳ, τείροντο δὲ νηλέϊ χαλκῷ
Il.17.377 ὅσσοι ἄριστοι ἔσαν· δύο δʼ οὔ πω φῶτε πεπύσθην
Il.17.378 ἀνέρε κυδαλίμω Θρασυμήδης Ἀντίλοχός τε
Il.17.379 Πατρόκλοιο θανόντος ἀμύμονος, ἀλλʼ ἔτʼ ἔφαντο
Il.17.380 ζωὸν ἐνὶ πρώτῳ ὁμάδῳ Τρώεσσι μάχεσθαι.
Il.17.381 τὼ δʼ ἐπιοσσομένω θάνατον καὶ φύζαν ἑταίρων
Il.17.382 νόσφιν ἐμαρνάσθην, ἐπεὶ ὣς ἐπετέλλετο Νέστωρ
Il.17.383 ὀτρύνων πόλεμον δὲ μελαινάων ἀπὸ νηῶν.
Il.17.384 τοῖς δὲ πανημερίοις ἔριδος μέγα νεῖκος ὀρώρει
Il.17.385 ἀργαλέης· καμάτῳ δὲ καὶ ἱδρῷ νωλεμὲς αἰεὶ
Il.17.386 γούνατά τε κνῆμαί τε πόδες θʼ ὑπένερθεν ἑκάστου
Il.17.387 χεῖρές τʼ ὀφθαλμοί τε παλάσσετο μαρναμένοιιν
Il.17.388 ἀμφʼ ἀγαθὸν θεράποντα ποδώκεος Αἰακίδαο.
Il.17.389 ὡς δʼ ὅτʼ ἀνὴρ ταύροιο βοὸς μεγάλοιο βοείην
Il.17.390 λαοῖσιν δώῃ τανύειν μεθύουσαν ἀλοιφῇ·
Il.17.391 δεξάμενοι δʼ ἄρα τοί γε διαστάντες τανύουσι
Il.17.392 κυκλόσʼ, ἄφαρ δέ τε ἰκμὰς ἔβη, δύνει δέ τʼ ἀλοιφὴ
Il.17.393 πολλῶν ἑλκόντων, τάνυται δέ τε πᾶσα διὰ πρό·
Il.17.394 ὣς οἵ γʼ ἔνθα καὶ ἔνθα νέκυν ὀλίγῃ ἐνὶ χώρῃ
Il.17.395 εἵλκεον ἀμφότεροι· μάλα δέ σφισιν ἔλπετο θυμὸς
Il.17.396 Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς
Il.17.397 νῆας ἔπι γλαφυράς· περὶ δʼ αὐτοῦ μῶλος ὀρώρει
Il.17.398 ἄγριος· οὐδέ κʼ Ἄρης λαοσσόος οὐδέ κʼ Ἀθήνη
Il.17.399 τόν γε ἰδοῦσʼ ὀνόσαιτʼ, οὐδʼ εἰ μάλα μιν χόλος ἵκοι·
Il.17.400 τοῖον Ζεὺς ἐπὶ Πατρόκλῳ ἀνδρῶν τε καὶ ἵππων
Il.17.401 ἤματι τῷ ἐτάνυσσε κακὸν πόνον· οὐδʼ ἄρα πώ τι
Il.17.402 ᾔδεε Πάτροκλον τεθνηότα δῖος Ἀχιλλεύς·
Il.17.403 πολλὸν γὰρ ῥʼ ἀπάνευθε νεῶν μάρναντο θοάων
Il.17.404 τείχει ὕπο Τρώων· τό μιν οὔ ποτε ἔλπετο θυμῷ
Il.17.405 τεθνάμεν, ἀλλὰ ζωὸν ἐνιχριμφθέντα πύλῃσιν
Il.17.406 ἂψ ἀπονοστήσειν, ἐπεὶ οὐδὲ τὸ ἔλπετο πάμπαν
Il.17.407 ἐκπέρσειν πτολίεθρον ἄνευ ἕθεν, οὐδὲ σὺν αὐτῷ·
Il.17.408 πολλάκι γὰρ τό γε μητρὸς ἐπεύθετο νόσφιν ἀκούων,
Il.17.409 ἥ οἱ ἀπαγγέλλεσκε Διὸς μεγάλοιο νόημα.
Il.17.410 δὴ τότε γʼ οὔ οἱ ἔειπε κακὸν τόσον ὅσσον ἐτύχθη
Il.17.411 μήτηρ, ὅττί ῥά οἱ πολὺ φίλτατος ὤλεθʼ ἑταῖρος.
Il.17.412 οἳ δʼ αἰεὶ περὶ νεκρὸν ἀκαχμένα δούρατʼ ἔχοντες
Il.17.413 νωλεμὲς ἐγχρίμπτοντο καὶ ἀλλήλους ἐνάριζον·
Il.17.414 ὧδε δέ τις εἴπεσκεν Ἀχαιῶν χαλκοχιτώνων·
Il.17.415 ὦ φίλοι οὐ μὰν ἧμιν ἐϋκλεὲς ἀπονέεσθαι
Il.17.416 νῆας ἔπι γλαφυράς, ἀλλʼ αὐτοῦ γαῖα μέλαινα
Il.17.417 πᾶσι χάνοι· τό κεν ἧμιν ἄφαρ πολὺ κέρδιον εἴη
Il.17.418 εἰ τοῦτον Τρώεσσι μεθήσομεν ἱπποδάμοισιν
Il.17.419 ἄστυ πότι σφέτερον ἐρύσαι καὶ κῦδος ἀρέσθαι.
Il.17.420 ὣς δέ τις αὖ Τρώων μεγαθύμων αὐδήσασκεν·
Il.17.421 ὦ φίλοι, εἰ καὶ μοῖρα παρʼ ἀνέρι τῷδε δαμῆναι
Il.17.422 πάντας ὁμῶς, μή πώ τις ἐρωείτω πολέμοιο.
Il.17.423 ὣς ἄρα τις εἴπεσκε, μένος δʼ ὄρσασκεν ἑκάστου.
Il.17.424 ὣς οἳ μὲν μάρναντο, σιδήρειος δʼ ὀρυμαγδὸς
Il.17.425 χάλκεον οὐρανὸν ἷκε διʼ αἰθέρος ἀτρυγέτοιο·
Il.17.426 ἵπποι δʼ Αἰακίδαο μάχης ἀπάνευθεν ἐόντες
Il.17.427 κλαῖον, ἐπεὶ δὴ πρῶτα πυθέσθην ἡνιόχοιο
Il.17.428 ἐν κονίῃσι πεσόντος ὑφʼ Ἕκτορος ἀνδροφόνοιο.
Il.17.429 ἦ μὰν Αὐτομέδων Διώρεος ἄλκιμος υἱὸς
Il.17.430 πολλὰ μὲν ἂρ μάστιγι θοῇ ἐπεμαίετο θείνων,
Il.17.431 πολλὰ δὲ μειλιχίοισι προσηύδα, πολλὰ δʼ ἀρειῇ·
Il.17.432 τὼ δʼ οὔτʼ ἂψ ἐπὶ νῆας ἐπὶ πλατὺν Ἑλλήσποντον
Il.17.433 ἠθελέτην ἰέναι οὔτʼ ἐς πόλεμον μετʼ Ἀχαιούς,
Il.17.434 ἀλλʼ ὥς τε στήλη μένει ἔμπεδον, ἥ τʼ ἐπὶ τύμβῳ
Il.17.435 ἀνέρος ἑστήκῃ τεθνηότος ἠὲ γυναικός,
Il.17.436 ὣς μένον ἀσφαλέως περικαλλέα δίφρον ἔχοντες
Il.17.437 οὔδει ἐνισκίμψαντε καρήατα· δάκρυα δέ σφι
Il.17.438 θερμὰ κατὰ βλεφάρων χαμάδις ῥέε μυρομένοισιν
Il.17.439 ἡνιόχοιο πόθῳ· θαλερὴ δʼ ἐμιαίνετο χαίτη
Il.17.440 ζεύγλης ἐξεριποῦσα παρὰ ζυγὸν ἀμφοτέρωθεν.
Il.17.441 μυρομένω δʼ ἄρα τώ γε ἰδὼν ἐλέησε Κρονίων,
Il.17.442 κινήσας δὲ κάρη προτὶ ὃν μυθήσατο θυμόν·
Il.17.443 ἆ δειλώ, τί σφῶϊ δόμεν Πηλῆϊ ἄνακτι
Il.17.444 θνητῷ, ὑμεῖς δʼ ἐστὸν ἀγήρω τʼ ἀθανάτω τε;
Il.17.445 ἦ ἵνα δυστήνοισι μετʼ ἀνδράσιν ἄλγεʼ ἔχητον;
Il.17.446 οὐ μὲν γάρ τί πού ἐστιν ὀϊζυρώτερον ἀνδρὸς
Il.17.447 πάντων, ὅσσά τε γαῖαν ἔπι πνείει τε καὶ ἕρπει.
Il.17.448 ἀλλʼ οὐ μὰν ὑμῖν γε καὶ ἅρμασι δαιδαλέοισιν
Il.17.449 Ἕκτωρ Πριαμίδης ἐποχήσεται· οὐ γὰρ ἐάσω.
Il.17.450 ἦ οὐχ ἅλις ὡς καὶ τεύχεʼ ἔχει καὶ ἐπεύχεται αὔτως;
Il.17.451 σφῶϊν δʼ ἐν γούνεσσι βαλῶ μένος ἠδʼ ἐνὶ θυμῷ,
Il.17.452 ὄφρα καὶ Αὐτομέδοντα σαώσετον ἐκ πολέμοιο
Il.17.453 νῆας ἔπι γλαφυράς· ἔτι γάρ σφισι κῦδος ὀρέξω
Il.17.454 κτείνειν, εἰς ὅ κε νῆας ἐϋσσέλμους ἀφίκωνται
Il.17.455 δύῃ τʼ ἠέλιος καὶ ἐπὶ κνέφας ἱερὸν ἔλθῃ·
Il.17.456 ὣς εἰπὼν ἵπποισιν ἐνέπνευσεν μένος ἠΰ.
Il.17.457 τὼ δʼ ἀπὸ χαιτάων κονίην οὖδας δὲ βαλόντε
Il.17.458 ῥίμφα φέρον θοὸν ἅρμα μετὰ Τρῶας καὶ Ἀχαιούς.
Il.17.459 τοῖσι δʼ ἐπʼ Αὐτομέδων μάχετʼ ἀχνύμενός περ ἑταίρου
Il.17.460 ἵπποις ἀΐσσων ὥς τʼ αἰγυπιὸς μετὰ χῆνας·
Il.17.461 ῥέα μὲν γὰρ φεύγεσκεν ὑπʼ ἐκ Τρώων ὀρυμαγδοῦ,
Il.17.462 ῥεῖα δʼ ἐπαΐξασκε πολὺν καθʼ ὅμιλον ὀπάζων.
Il.17.463 ἀλλʼ οὐχ ᾕρει φῶτας ὅτε σεύαιτο διώκειν·
Il.17.464 οὐ γάρ πως ἦν οἶον ἐόνθʼ ἱερῷ ἐνὶ δίφρῳ
Il.17.465 ἔγχει ἐφορμᾶσθαι καὶ ἐπίσχειν ὠκέας ἵππους.
Il.17.466 ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν
Il.17.467 Ἀλκιμέδων υἱὸς Λαέρκεος Αἱμονίδαο·
Il.17.468 στῆ δʼ ὄπιθεν δίφροιο καὶ Αὐτομέδοντα προσηύδα·
Il.17.469 Αὐτόμεδον, τίς τοί νυ θεῶν νηκερδέα βουλὴν
Il.17.470 ἐν στήθεσσιν ἔθηκε, καὶ ἐξέλετο φρένας ἐσθλάς;
Il.17.471 οἷον πρὸς Τρῶας μάχεαι πρώτῳ ἐν ὁμίλῳ
Il.17.472 μοῦνος· ἀτάρ τοι ἑταῖρος ἀπέκτατο, τεύχεα δʼ Ἕκτωρ
Il.17.473 αὐτὸς ἔχων ὤμοισιν ἀγάλλεται Αἰακίδαο.
Il.17.474 τὸν δʼ αὖτʼ Αὐτομέδων προσέφη Διώρεος υἱός·
Il.17.475 Ἀλκίμεδον τίς γάρ τοι Ἀχαιῶν ἄλλος ὁμοῖος
Il.17.476 ἵππων ἀθανάτων ἐχέμεν δμῆσίν τε μένος τε,
Il.17.477 εἰ μὴ Πάτροκλος θεόφιν μήστωρ ἀτάλαντος
Il.17.478 ζωὸς ἐών; νῦν αὖ θάνατος καὶ μοῖρα κιχάνει.
Il.17.479 ἀλλὰ σὺ μὲν μάστιγα καὶ ἡνία σιγαλόεντα
Il.17.480 δέξαι, ἐγὼ δʼ ἵππων ἀποβήσομαι, ὄφρα μάχωμαι.
Il.17.481 ὣς ἔφατʼ, Ἀλκιμέδων δὲ βοηθόον ἅρμʼ ἐπορούσας
Il.17.482 καρπαλίμως μάστιγα καὶ ἡνία λάζετο χερσίν,
Il.17.483 Αὐτομέδων δʼ ἀπόρουσε· νόησε δὲ φαίδιμος Ἕκτωρ,
Il.17.484 αὐτίκα δʼ Αἰνείαν προσεφώνεεν ἐγγὺς ἐόντα·
Il.17.485 Αἰνεία Τρώων βουληφόρε χαλκοχιτώνων
Il.17.486 ἵππω τώδʼ ἐνόησα ποδώκεος Αἰακίδαο
Il.17.487 ἐς πόλεμον προφανέντε σὺν ἡνιόχοισι κακοῖσι·
Il.17.488 τώ κεν ἐελποίμην αἱρησέμεν, εἰ σύ γε θυμῷ
Il.17.489 σῷ ἐθέλεις, ἐπεὶ οὐκ ἂν ἐφορμηθέντε γε νῶϊ
Il.17.490 τλαῖεν ἐναντίβιον στάντες μαχέσασθαι Ἄρηϊ.
Il.17.491 ὣς ἔφατʼ, οὐδʼ ἀπίθησεν ἐῢς πάϊς Ἀγχίσαο.
Il.17.492 τὼ δʼ ἰθὺς βήτην βοέῃς εἰλυμένω ὤμους
Il.17.493 αὔῃσι στερεῇσι· πολὺς δʼ ἐπελήλατο χαλκός.
Il.17.494 τοῖσι δʼ ἅμα Χρομίος τε καὶ Ἄρητος θεοειδὴς
Il.17.495 ἤϊσαν ἀμφότεροι· μάλα δέ σφισιν ἔλπετο θυμὸς
Il.17.496 αὐτώ τε κτενέειν ἐλάαν τʼ ἐριαύχενας ἵππους
Il.17.497 νήπιοι, οὐδʼ ἄρʼ ἔμελλον ἀναιμωτί γε νέεσθαι
Il.17.498 αὖτις ἀπʼ Αὐτομέδοντος. ὃ δʼ εὐξάμενος Διὶ πατρὶ
Il.17.499 ἀλκῆς καὶ σθένεος πλῆτο φρένας ἀμφὶ μελαίνας·
Il.17.500 αὐτίκα δʼ Ἀλκιμέδοντα προσηύδα πιστὸν ἑταῖρον·
Il.17.501 Ἀλκίμεδον μὴ δή μοι ἀπόπροθεν ἰσχέμεν ἵππους,
Il.17.502 ἀλλὰ μάλʼ ἐμπνείοντε μεταφρένῳ· οὐ γὰρ ἔγωγε
Il.17.503 Ἕκτορα Πριαμίδην μένεος σχήσεσθαι ὀΐω,
Il.17.504 πρίν γʼ ἐπʼ Ἀχιλλῆος καλλίτριχε βήμεναι ἵππω
Il.17.505 νῶϊ κατακτείναντα, φοβῆσαί τε στίχας ἀνδρῶν
Il.17.506 Ἀργείων, ἤ κʼ αὐτὸς ἐνὶ πρώτοισιν ἁλοίη.
Il.17.507 ὣς εἰπὼν Αἴαντε καλέσσατο καὶ Μενέλαον·
Il.17.508 Αἴαντʼ Ἀργείων ἡγήτορε καὶ Μενέλαε
Il.17.509 ἤτοι μὲν τὸν νεκρὸν ἐπιτράπεθʼ οἵ περ ἄριστοι
Il.17.510 ἀμφʼ αὐτῷ βεβάμεν καὶ ἀμύνεσθαι στίχας ἀνδρῶν,
Il.17.511 νῶϊν δὲ ζωοῖσιν ἀμύνετε νηλεὲς ἦμαρ·
Il.17.512 τῇδε γὰρ ἔβρισαν πόλεμον κάτα δακρυόεντα
Il.17.513 Ἕκτωρ Αἰνείας θʼ, οἳ Τρώων εἰσὶν ἄριστοι.
Il.17.514 ἀλλʼ ἤτοι μὲν ταῦτα θεῶν ἐν γούνασι κεῖται·
Il.17.515 ἥσω γὰρ καὶ ἐγώ, τὰ δέ κεν Διὶ πάντα μελήσει.
Il.17.516 ἦ ῥα, καὶ ἀμπεπαλὼν προΐει δολιχόσκιον ἔγχος,
Il.17.517 καὶ βάλεν Ἀρήτοιο κατʼ ἀσπίδα πάντοσʼ ἐΐσην·
Il.17.518 ἣ δʼ οὐκ ἔγχος ἔρυτο, διὰ πρὸ δὲ εἴσατο χαλκός,
Il.17.519 νειαίρῃ δʼ ἐν γαστρὶ διὰ ζωστῆρος ἔλασσεν.
Il.17.520 ὡς δʼ ὅτʼ ἂν ὀξὺν ἔχων πέλεκυν αἰζήϊος ἀνὴρ
Il.17.521 κόψας ἐξόπιθεν κεράων βοὸς ἀγραύλοιο
Il.17.522 ἶνα τάμῃ διὰ πᾶσαν, ὃ δὲ προθορὼν ἐρίπῃσιν,
Il.17.523 ὣς ἄρʼ ὅ γε προθορὼν πέσεν ὕπτιος· ἐν δέ οἱ ἔγχος
Il.17.524 νηδυίοισι μάλʼ ὀξὺ κραδαινόμενον λύε γυῖα.
Il.17.525 Ἕκτωρ δʼ Αὐτομέδοντος ἀκόντισε δουρὶ φαεινῷ·
Il.17.526 ἀλλʼ ὃ μὲν ἄντα ἰδὼν ἠλεύατο χάλκεον ἔγχος·
Il.17.527 πρόσσω γὰρ κατέκυψε, τὸ δʼ ἐξόπιθεν δόρυ μακρὸν
Il.17.528 οὔδει ἐνισκίμφθη, ἐπὶ δʼ οὐρίαχος πελεμίχθη
Il.17.529 ἔγχεος· ἔνθα δʼ ἔπειτʼ ἀφίει μένος ὄβριμος Ἄρης.
Il.17.530 καί νύ κε δὴ ξιφέεσσʼ αὐτοσχεδὸν ὁρμηθήτην
Il.17.531 εἰ μή σφωʼ Αἴαντε διέκριναν μεμαῶτε,
Il.17.532 οἵ ῥʼ ἦλθον καθʼ ὅμιλον ἑταίρου κικλήσκοντος·
Il.17.533 τοὺς ὑποταρβήσαντες ἐχώρησαν πάλιν αὖτις
Il.17.534 Ἕκτωρ Αἰνείας τʼ ἠδὲ Χρομίος θεοειδής,
Il.17.535 Ἄρητον δὲ κατʼ αὖθι λίπον δεδαϊγμένον ἦτορ
Il.17.536 κείμενον· Αὐτομέδων δὲ θοῷ ἀτάλαντος Ἄρηϊ
Il.17.537 τεύχεά τʼ ἐξενάριξε καὶ εὐχόμενος ἔπος ηὔδα·
Il.17.538 ἦ δὴ μὰν ὀλίγον γε Μενοιτιάδαο θανόντος
Il.17.539 κῆρ ἄχεος μεθέηκα χερείονά περ καταπέφνων.
Il.17.540 ὣς εἰπὼν ἐς δίφρον ἑλὼν ἔναρα βροτόεντα
Il.17.541 θῆκʼ, ἂν δʼ αὐτὸς ἔβαινε πόδας καὶ χεῖρας ὕπερθεν
Il.17.542 αἱματόεις ὥς τίς τε λέων κατὰ ταῦρον ἐδηδώς.
Il.17.543 ἂψ δʼ ἐπὶ Πατρόκλῳ τέτατο κρατερὴ ὑσμίνη
Il.17.544 ἀργαλέη πολύδακρυς, ἔγειρε δὲ νεῖκος Ἀθήνη
Il.17.545 οὐρανόθεν καταβᾶσα· προῆκε γὰρ εὐρύοπα Ζεὺς
Il.17.546 ὀρνύμεναι Δαναούς· δὴ γὰρ νόος ἐτράπετʼ αὐτοῦ.
Il.17.547 ἠΰτε πορφυρέην ἶριν θνητοῖσι τανύσσῃ
Il.17.548 Ζεὺς ἐξ οὐρανόθεν τέρας ἔμμεναι ἢ πολέμοιο
Il.17.549 ἢ καὶ χειμῶνος δυσθαλπέος, ὅς ῥά τε ἔργων
Il.17.550 ἀνθρώπους ἀνέπαυσεν ἐπὶ χθονί, μῆλα δὲ κήδει,
Il.17.551 ὣς ἣ πορφυρέῃ νεφέλῃ πυκάσασα ἓ αὐτὴν
Il.17.552 δύσετʼ Ἀχαιῶν ἔθνος, ἔγειρε δὲ φῶτα ἕκαστον.
Il.17.553 πρῶτον δʼ Ἀτρέος υἱὸν ἐποτρύνουσα προσηύδα
Il.17.554 ἴφθιμον Μενέλαον· ὃ γάρ ῥά οἱ ἐγγύθεν ἦεν·
Il.17.555 εἰσαμένη Φοίνικι δέμας καὶ ἀτειρέα φωνήν·
Il.17.556 σοὶ μὲν δὴ Μενέλαε κατηφείη καὶ ὄνειδος
Il.17.557 ἔσσεται εἴ κʼ Ἀχιλῆος ἀγαυοῦ πιστὸν ἑταῖρον
Il.17.558 τείχει ὕπο Τρώων ταχέες κύνες ἑλκήσουσιν.
Il.17.559 ἀλλʼ ἔχεο κρατερῶς, ὄτρυνε δὲ λαὸν ἅπαντα.
Il.17.560 τὴν δʼ αὖτε προσέειπε βοὴν ἀγαθὸς Μενέλαος·
Il.17.561 Φοῖνιξ ἄττα γεραιὲ παλαιγενές, εἰ γὰρ Ἀθήνη
Il.17.562 δοίη κάρτος ἐμοί, βελέων δʼ ἀπερύκοι ἐρωήν·
Il.17.563 τώ κεν ἔγωγʼ ἐθέλοιμι παρεστάμεναι καὶ ἀμύνειν
Il.17.564 Πατρόκλῳ· μάλα γάρ με θανὼν ἐσεμάσσατο θυμόν.
Il.17.565 ἀλλʼ Ἕκτωρ πυρὸς αἰνὸν ἔχει μένος, οὐδʼ ἀπολήγει
Il.17.566 χαλκῷ δηϊόων· τῷ γὰρ Ζεὺς κῦδος ὀπάζει.
Il.17.567 ὣς φάτο, γήθησεν δὲ θεὰ γλαυκῶπις Ἀθήνη,
Il.17.568 ὅττί ῥά οἱ πάμπρωτα θεῶν ἠρήσατο πάντων.
Il.17.569 ἐν δὲ βίην ὤμοισι καὶ ἐν γούνεσσιν ἔθηκε,
Il.17.570 καί οἱ μυίης θάρσος ἐνὶ στήθεσσιν ἐνῆκεν,
Il.17.571 ἥ τε καὶ ἐργομένη μάλα περ χροὸς ἀνδρομέοιο
Il.17.572 ἰσχανάᾳ δακέειν, λαρόν τέ οἱ αἷμʼ ἀνθρώπου·
Il.17.573 τοίου μιν θάρσευς πλῆσε φρένας ἀμφὶ μελαίνας,
Il.17.574 βῆ δʼ ἐπὶ Πατρόκλῳ, καὶ ἀκόντισε δουρὶ φαεινῷ.
Il.17.575 ἔσκε δʼ ἐνὶ Τρώεσσι Ποδῆς υἱὸς Ἠετίωνος
Il.17.576 ἀφνειός τʼ ἀγαθός τε· μάλιστα δέ μιν τίεν Ἕκτωρ
Il.17.577 δήμου, ἐπεί οἱ ἑταῖρος ἔην φίλος εἰλαπιναστής·
Il.17.578 τόν ῥα κατὰ ζωστῆρα βάλε ξανθὸς Μενέλαος
Il.17.579 ἀΐξαντα φόβον δέ, διὰ πρὸ δὲ χαλκὸν ἔλασσε·
Il.17.580 δούπησεν δὲ πεσών· ἀτὰρ Ἀτρεΐδης Μενέλαος
Il.17.581 νεκρὸν ὑπʼ ἐκ Τρώων ἔρυσεν μετὰ ἔθνος ἑταίρων.
Il.17.582 Ἕκτορα δʼ ἐγγύθεν ἱστάμενος ὄτρυνεν Ἀπόλλων
Il.17.583 Φαίνοπι Ἀσιάδῃ ἐναλίγκιος, ὅς οἱ ἁπάντων
Il.17.584 ξείνων φίλτατος ἔσκεν Ἀβυδόθι οἰκία ναίων·
Il.17.585 τῷ μιν ἐεισάμενος προσέφη ἑκάεργος Ἀπόλλων·
Il.17.586 Ἕκτορ τίς κέ σʼ ἔτʼ ἄλλος Ἀχαιῶν ταρβήσειεν;
Il.17.587 οἷον δὴ Μενέλαον ὑπέτρεσας, ὃς τὸ πάρος γε
Il.17.588 μαλθακὸς αἰχμητής· νῦν δʼ οἴχεται οἶος ἀείρας
Il.17.589 νεκρὸν ὑπʼ ἐκ Τρώων, σὸν δʼ ἔκτανε πιστὸν ἑταῖρον
Il.17.590 ἐσθλὸν ἐνὶ προμάχοισι Ποδῆν υἱὸν Ἠετίωνος.
Il.17.591 ὣς φάτο, τὸν δʼ ἄχεος νεφέλη ἐκάλυψε μέλαινα,
Il.17.592 βῆ δὲ διὰ προμάχων κεκορυθμένος αἴθοπι χαλκῷ.
Il.17.593 καὶ τότʼ ἄρα Κρονίδης ἕλετʼ αἰγίδα θυσσανόεσσαν
Il.17.594 μαρμαρέην, Ἴδην δὲ κατὰ νεφέεσσι κάλυψεν,
Il.17.595 ἀστράψας δὲ μάλα μεγάλʼ ἔκτυπε, τὴν δὲ τίναξε,
Il.17.596 νίκην δὲ Τρώεσσι δίδου, ἐφόβησε δʼ Ἀχαιούς.
Il.17.597 πρῶτος Πηνέλεως Βοιώτιος ἦρχε φόβοιο.
Il.17.598 βλῆτο γὰρ ὦμον δουρὶ πρόσω τετραμμένος αἰεὶ
Il.17.599 ἄκρον ἐπιλίγδην· γράψεν δέ οἱ ὀστέον ἄχρις
Il.17.600 αἰχμὴ Πουλυδάμαντος· ὃ γάρ ῥʼ ἔβαλε σχεδὸν ἐλθών.
Il.17.601 Λήϊτον αὖθʼ Ἕκτωρ σχεδὸν οὔτασε χεῖρʼ ἐπὶ καρπῷ
Il.17.602 υἱὸν Ἀλεκτρυόνος μεγαθύμου, παῦσε δὲ χάρμης·
Il.17.603 τρέσσε δὲ παπτήνας, ἐπεὶ οὐκέτι ἔλπετο θυμῷ
Il.17.604 ἔγχος ἔχων ἐν χειρὶ μαχήσεσθαι Τρώεσσιν.
Il.17.605 Ἕκτορα δʼ Ἰδομενεὺς μετὰ Λήϊτον ὁρμηθέντα
Il.17.606 βεβλήκει θώρηκα κατὰ στῆθος παρὰ μαζόν·
Il.17.607 ἐν καυλῷ δʼ ἐάγη δολιχὸν δόρυ, τοὶ δὲ βόησαν
Il.17.608 Τρῶες· ὃ δʼ Ἰδομενῆος ἀκόντισε Δευκαλίδαο
Il.17.609 δίφρῳ ἐφεσταότος· τοῦ μέν ῥʼ ἀπὸ τυτθὸν ἅμαρτεν·
Il.17.610 αὐτὰρ ὃ Μηριόναο ὀπάονά θʼ ἡνίοχόν τε
Il.17.611 Κοίρανον, ὅς ῥʼ ἐκ Λύκτου ἐϋκτιμένης ἕπετʼ αὐτῷ·
Il.17.612 πεζὸς γὰρ τὰ πρῶτα λιπὼν νέας ἀμφιελίσσας
Il.17.613 ἤλυθε, καί κε Τρωσὶ μέγα κράτος ἐγγυάλιξεν,
Il.17.614 εἰ μὴ Κοίρανος ὦκα ποδώκεας ἤλασεν ἵππους·
Il.17.615 καὶ τῷ μὲν φάος ἦλθεν, ἄμυνε δὲ νηλεὲς ἦμαρ,
Il.17.616 αὐτὸς δʼ ὤλεσε θυμὸν ὑφʼ Ἕκτορος ἀνδροφόνοιο·
Il.17.617 τὸν βάλʼ ὑπὸ γναθμοῖο καὶ οὔατος, ἐκ δʼ ἄρʼ ὀδόντας
Il.17.618 ὦσε δόρυ πρυμνόν, διὰ δὲ γλῶσσαν τάμε μέσσην.
Il.17.619 ἤριπε δʼ ἐξ ὀχέων, κατὰ δʼ ἡνία χεῦεν ἔραζε.
Il.17.620 καὶ τά γε Μηριόνης ἔλαβεν χείρεσσι φίλῃσι
Il.17.621 κύψας ἐκ πεδίοιο, καὶ Ἰδομενῆα προσηύδα·
Il.17.622 μάστιε νῦν εἷός κε θοὰς ἐπὶ νῆας ἵκηαι·
Il.17.623 γιγνώσκεις δὲ καὶ αὐτὸς ὅ τʼ οὐκέτι κάρτος Ἀχαιῶν.
Il.17.624 ὣς ἔφατʼ, Ἰδομενεὺς δʼ ἵμασεν καλλίτριχας ἵππους
Il.17.625 νῆας ἔπι γλαφυράς· δὴ γὰρ δέος ἔμπεσε θυμῷ.
Il.17.626 οὐδʼ ἔλαθʼ Αἴαντα μεγαλήτορα καὶ Μενέλαον
Il.17.627 Ζεύς, ὅτε δὴ Τρώεσσι δίδου ἑτεραλκέα νίκην.
Il.17.628 τοῖσι δὲ μύθων ἦρχε μέγας Τελαμώνιος Αἴας·
Il.17.629 ὢ πόποι ἤδη μέν κε καὶ ὃς μάλα νήπιός ἐστι
Il.17.630 γνοίη ὅτι Τρώεσσι πατὴρ Ζεὺς αὐτὸς ἀρήγει.
Il.17.631 τῶν μὲν γὰρ πάντων βέλεʼ ἅπτεται ὅς τις ἀφήῃ
Il.17.632 ἢ κακὸς ἢ ἀγαθός· Ζεὺς δʼ ἔμπης πάντʼ ἰθύνει·
Il.17.633 ἡμῖν δʼ αὔτως πᾶσιν ἐτώσια πίπτει ἔραζε.
Il.17.634 ἀλλʼ ἄγετʼ αὐτοί περ φραζώμεθα μῆτιν ἀρίστην,
Il.17.635 ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ
Il.17.636 χάρμα φίλοις ἑτάροισι γενώμεθα νοστήσαντες,
Il.17.637 οἵ που δεῦρʼ ὁρόωντες ἀκηχέδατʼ, οὐδʼ ἔτι φασὶν
Il.17.638 Ἕκτορος ἀνδροφόνοιο μένος καὶ χεῖρας ἀάπτους
Il.17.639 σχήσεσθʼ, ἀλλʼ ἐν νηυσὶ μελαίνῃσιν πεσέεσθαι.
Il.17.640 εἴη δʼ ὅς τις ἑταῖρος ἀπαγγείλειε τάχιστα
Il.17.641 Πηλεΐδῃ, ἐπεὶ οὔ μιν ὀΐομαι οὐδὲ πεπύσθαι
Il.17.642 λυγρῆς ἀγγελίης, ὅτι οἱ φίλος ὤλεθʼ ἑταῖρος.
Il.17.643 ἀλλʼ οὔ πῃ δύναμαι ἰδέειν τοιοῦτον Ἀχαιῶν·
Il.17.644 ἠέρι γὰρ κατέχονται ὁμῶς αὐτοί τε καὶ ἵπποι.
Il.17.645 Ζεῦ πάτερ ἀλλὰ σὺ ῥῦσαι ὑπʼ ἠέρος υἷας Ἀχαιῶν,
Il.17.646 ποίησον δʼ αἴθρην, δὸς δʼ ὀφθαλμοῖσιν ἰδέσθαι·
Il.17.647 ἐν δὲ φάει καὶ ὄλεσσον, ἐπεί νύ τοι εὔαδεν οὕτως.
Il.17.648 ὣς φάτο, τὸν δὲ πατὴρ ὀλοφύρατο δάκρυ χέοντα·
Il.17.649 αὐτίκα δʼ ἠέρα μὲν σκέδασεν καὶ ἀπῶσεν ὀμίχλην,
Il.17.650 ἠέλιος δʼ ἐπέλαμψε, μάχη δʼ ἐπὶ πᾶσα φαάνθη·
Il.17.651 καὶ τότʼ ἄρʼ Αἴας εἶπε βοὴν ἀγαθὸν Μενέλαον·
Il.17.652 σκέπτεο νῦν Μενέλαε διοτρεφὲς αἴ κεν ἴδηαι
Il.17.653 ζωὸν ἔτʼ Ἀντίλοχον μεγαθύμου Νέστορος υἱόν,
Il.17.654 ὄτρυνον δʼ Ἀχιλῆϊ δαΐφρονι θᾶσσον ἰόντα
Il.17.655 εἰπεῖν ὅττι ῥά οἱ πολὺ φίλτατος ὤλεθʼ ἑταῖρος.
Il.17.656 ὣς ἔφατʼ, οὐδʼ ἀπίθησε βοὴν ἀγαθὸς Μενέλαος,
Il.17.657 βῆ δʼ ἰέναι ὥς τίς τε λέων ἀπὸ μεσσαύλοιο,
Il.17.658 ὅς τʼ ἐπεὶ ἄρ κε κάμῃσι κύνας τʼ ἄνδρας τʼ ἐρεθίζων,
Il.17.659 οἵ τέ μιν οὐκ εἰῶσι βοῶν ἐκ πῖαρ ἑλέσθαι
Il.17.660 πάννυχοι ἐγρήσσοντες· ὃ δὲ κρειῶν ἐρατίζων
Il.17.661 ἰθύει, ἀλλʼ οὔ τι πρήσσει· θαμέες γὰρ ἄκοντες
Il.17.662 ἀντίον ἀΐσσουσι θρασειάων ἀπὸ χειρῶν,
Il.17.663 καιόμεναί τε δεταί, τάς τε τρεῖ ἐσσύμενός περ·
Il.17.664 ἠῶθεν δʼ ἀπονόσφιν ἔβη τετιηότι θυμῷ·
Il.17.665 ὣς ἀπὸ Πατρόκλοιο βοὴν ἀγαθὸς Μενέλαος
Il.17.666 ἤϊε πόλλʼ ἀέκων· περὶ γὰρ δίε μή μιν Ἀχαιοὶ
Il.17.667 ἀργαλέου πρὸ φόβοιο ἕλωρ δηΐοισι λίποιεν.
Il.17.668 πολλὰ δὲ Μηριόνῃ τε καὶ Αἰάντεσσʼ ἐπέτελλεν·
Il.17.669 Αἴαντʼ Ἀργείων ἡγήτορε Μηριόνη τε
Il.17.670 νῦν τις ἐνηείης Πατροκλῆος δειλοῖο
Il.17.671 μνησάσθω· πᾶσιν γὰρ ἐπίστατο μείλιχος εἶναι
Il.17.672 ζωὸς ἐών· νῦν αὖ θάνατος καὶ μοῖρα κιχάνει.
Il.17.673 ὣς ἄρα φωνήσας ἀπέβη ξανθὸς Μενέλαος,
Il.17.674 πάντοσε παπταίνων ὥς τʼ αἰετός, ὅν ῥά τέ φασιν
Il.17.675 ὀξύτατον δέρκεσθαι ὑπουρανίων πετεηνῶν,
Il.17.676 ὅν τε καὶ ὑψόθʼ ἐόντα πόδας ταχὺς οὐκ ἔλαθε πτὼξ
Il.17.677 θάμνῳ ὑπʼ ἀμφικόμῳ κατακείμενος, ἀλλά τʼ ἐπʼ αὐτῷ
Il.17.678 ἔσσυτο, καί τέ μιν ὦκα λαβὼν ἐξείλετο θυμόν.
Il.17.679 ὣς τότε σοὶ Μενέλαε διοτρεφὲς ὄσσε φαεινὼ
Il.17.680 πάντοσε δινείσθην πολέων κατὰ ἔθνος ἑταίρων,
Il.17.681 εἴ που Νέστορος υἱὸν ἔτι ζώοντα ἴδοιτο.
Il.17.682 τὸν δὲ μάλʼ αἶψʼ ἐνόησε μάχης ἐπʼ ἀριστερὰ πάσης
Il.17.683 θαρσύνονθʼ ἑτάρους καὶ ἐποτρύνοντα μάχεσθαι,
Il.17.684 ἀγχοῦ δʼ ἱστάμενος προσέφη ξανθὸς Μενέλαος·
Il.17.685 Ἀντίλοχʼ εἰ δʼ ἄγε δεῦρο διοτρεφὲς ὄφρα πύθηαι
Il.17.686 λυγρῆς ἀγγελίης, ἣ μὴ ὤφελλε γενέσθαι.
Il.17.687 ἤδη μὲν σὲ καὶ αὐτὸν ὀΐομαι εἰσορόωντα
Il.17.688 γιγνώσκειν ὅτι πῆμα θεὸς Δαναοῖσι κυλίνδει,
Il.17.689 νίκη δὲ Τρώων· πέφαται δʼ ὤριστος Ἀχαιῶν
Il.17.690 Πάτροκλος, μεγάλη δὲ ποθὴ Δαναοῖσι τέτυκται.
Il.17.691 ἀλλὰ σύ γʼ αἶψʼ Ἀχιλῆϊ θέων ἐπὶ νῆας Ἀχαιῶν
Il.17.692 εἰπεῖν, αἴ κε τάχιστα νέκυν ἐπὶ νῆα σαώσῃ
Il.17.693 γυμνόν· ἀτὰρ τά γε τεύχεʼ ἔχει κορυθαίολος Ἕκτωρ.
Il.17.694 ὣς ἔφατʼ, Ἀντίλοχος δὲ κατέστυγε μῦθον ἀκούσας·
Il.17.695 δὴν δέ μιν ἀμφασίη ἐπέων λάβε, τὼ δέ οἱ ὄσσε
Il.17.696 δακρυόφι πλῆσθεν, θαλερὴ δέ οἱ ἔσχετο φωνή.
Il.17.697 ἀλλʼ οὐδʼ ὧς Μενελάου ἐφημοσύνης ἀμέλησε,
Il.17.698 βῆ δὲ θέειν, τὰ δὲ τεύχεʼ ἀμύμονι δῶκεν ἑταίρῳ
Il.17.699 Λαοδόκῳ, ὅς οἱ σχεδὸν ἔστρεφε μώνυχας ἵππους.
Il.17.700 τὸν μὲν δάκρυ χέοντα πόδες φέρον ἐκ πολέμοιο
Il.17.701 Πηλεΐδῃ Ἀχιλῆϊ κακὸν ἔπος ἀγγελέοντα.
Il.17.702 οὐδʼ ἄρα σοὶ Μενέλαε διοτρεφὲς ἤθελε θυμὸς
Il.17.703 τειρομένοις ἑτάροισιν ἀμυνέμεν, ἔνθεν ἀπῆλθεν
Il.17.704 Ἀντίλοχος, μεγάλη δὲ ποθὴ Πυλίοισιν ἐτύχθη·
Il.17.705 ἀλλʼ ὅ γε τοῖσιν μὲν Θρασυμήδεα δῖον ἀνῆκεν,
Il.17.706 αὐτὸς δʼ αὖτʼ ἐπὶ Πατρόκλῳ ἥρωϊ βεβήκει,
Il.17.707 στῆ δὲ παρʼ Αἰάντεσσι θέων, εἶθαρ δὲ προσηύδα·
Il.17.708 κεῖνον μὲν δὴ νηυσὶν ἐπιπροέηκα θοῇσιν
Il.17.709 ἐλθεῖν εἰς Ἀχιλῆα πόδας ταχύν· οὐδέ μιν οἴω
Il.17.710 νῦν ἰέναι μάλα περ κεχολωμένον Ἕκτορι δίῳ·
Il.17.711 οὐ γάρ πως ἂν γυμνὸς ἐὼν Τρώεσσι μάχοιτο.
Il.17.712 ἡμεῖς δʼ αὐτοί περ φραζώμεθα μῆτιν ἀρίστην,
Il.17.713 ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ
Il.17.714 Τρώων ἐξ ἐνοπῆς θάνατον καὶ κῆρα φύγωμεν.
Il.17.715 τὸν δʼ ἠμείβετʼ ἔπειτα μέγας Τελαμώνιος Αἴας·
Il.17.716 πάντα κατʼ αἶσαν ἔειπες ἀγακλεὲς ὦ Μενέλαε·
Il.17.717 ἀλλὰ σὺ μὲν καὶ Μηριόνης ὑποδύντε μάλʼ ὦκα
Il.17.718 νεκρὸν ἀείραντες φέρετʼ ἐκ πόνου· αὐτὰρ ὄπισθε
Il.17.719 νῶϊ μαχησόμεθα Τρωσίν τε καὶ Ἕκτορι δίῳ
Il.17.720 ἶσον θυμὸν ἔχοντες ὁμώνυμοι, οἳ τὸ πάρος περ
Il.17.721 μίμνομεν ὀξὺν Ἄρηα παρʼ ἀλλήλοισι μένοντες.
Il.17.722 ὣς ἔφαθʼ, οἳ δʼ ἄρα νεκρὸν ἀπὸ χθονὸς ἀγκάζοντο
Il.17.723 ὕψι μάλα μεγάλως· ἐπὶ δʼ ἴαχε λαὸς ὄπισθε
Il.17.724 Τρωϊκός, ὡς εἴδοντο νέκυν αἴροντας Ἀχαιούς.
Il.17.725 ἴθυσαν δὲ κύνεσσιν ἐοικότες, οἵ τʼ ἐπὶ κάπρῳ
Il.17.726 βλημένῳ ἀΐξωσι πρὸ κούρων θηρητήρων·
Il.17.727 ἕως μὲν γάρ τε θέουσι διαρραῖσαι μεμαῶτες,
Il.17.728 ἀλλʼ ὅτε δή ῥʼ ἐν τοῖσιν ἑλίξεται ἀλκὶ πεποιθώς,
Il.17.729 ἄψ τʼ ἀνεχώρησαν διά τʼ ἔτρεσαν ἄλλυδις ἄλλος.
Il.17.730 ὣς Τρῶες εἷος μὲν ὁμιλαδὸν αἰὲν ἕποντο
Il.17.731 νύσσοντες ξίφεσίν τε καὶ ἔγχεσιν ἀμφιγύοισιν·
Il.17.732 ἀλλʼ ὅτε δή ῥʼ Αἴαντε μεταστρεφθέντε κατʼ αὐτοὺς
Il.17.733 σταίησαν, τῶν δὲ τράπετο χρώς, οὐδέ τις ἔτλη
Il.17.734 πρόσσω ἀΐξας περὶ νεκροῦ δηριάασθαι.
Il.17.735 ὣς οἵ γʼ ἐμμεμαῶτε νέκυν φέρον ἐκ πολέμοιο
Il.17.736 νῆας ἔπι γλαφυράς· ἐπὶ δὲ πτόλεμος τέτατό σφιν
Il.17.737 ἄγριος ἠΰτε πῦρ, τό τʼ ἐπεσσύμενον πόλιν ἀνδρῶν
Il.17.738 ὄρμενον ἐξαίφνης φλεγέθει, μινύθουσι δὲ οἶκοι
Il.17.739 ἐν σέλαϊ μεγάλῳ· τὸ δʼ ἐπιβρέμει ἲς ἀνέμοιο.
Il.17.740 ὣς μὲν τοῖς ἵππων τε καὶ ἀνδρῶν αἰχμητάων
Il.17.741 ἀζηχὴς ὀρυμαγδὸς ἐπήϊεν ἐρχομένοισιν·
Il.17.742 οἳ δʼ ὥς θʼ ἡμίονοι κρατερὸν μένος ἀμφιβαλόντες
Il.17.743 ἕλκωσʼ ἐξ ὄρεος κατὰ παιπαλόεσσαν ἀταρπὸν
Il.17.744 ἢ δοκὸν ἠὲ δόρυ μέγα νήϊον· ἐν δέ τε θυμὸς
Il.17.745 τείρεθʼ ὁμοῦ καμάτῳ τε καὶ ἱδρῷ σπευδόντεσσιν·
Il.17.746 ὣς οἵ γʼ ἐμμεμαῶτε νέκυν φέρον. αὐτὰρ ὄπισθεν
Il.17.747 Αἴαντʼ ἰσχανέτην, ὥς τε πρὼν ἰσχάνει ὕδωρ
Il.17.748 ὑλήεις πεδίοιο διαπρύσιον τετυχηκώς,
Il.17.749 ὅς τε καὶ ἰφθίμων ποταμῶν ἀλεγεινὰ ῥέεθρα
Il.17.750 ἴσχει, ἄφαρ δέ τε πᾶσι ῥόον πεδίον δὲ τίθησι
Il.17.751 πλάζων· οὐδέ τί μιν σθένεϊ ῥηγνῦσι ῥέοντες·
Il.17.752 ὣς αἰεὶ Αἴαντε μάχην ἀνέεργον ὀπίσσω
Il.17.753 Τρώων· οἳ δʼ ἅμʼ ἕποντο, δύω δʼ ἐν τοῖσι μάλιστα
Il.17.754 Αἰνείας τʼ Ἀγχισιάδης καὶ φαίδιμος Ἕκτωρ.
Il.17.755 τῶν δʼ ὥς τε ψαρῶν νέφος ἔρχεται ἠὲ κολοιῶν
Il.17.756 οὖλον κεκλήγοντες, ὅτε προΐδωσιν ἰόντα
Il.17.757 κίρκον, ὅ τε σμικρῇσι φόνον φέρει ὀρνίθεσσιν,
Il.17.758 ὣς ἄρʼ ὑπʼ Αἰνείᾳ τε καὶ Ἕκτορι κοῦροι Ἀχαιῶν
Il.17.759 οὖλον κεκλήγοντες ἴσαν, λήθοντο δὲ χάρμης.
Il.17.760 πολλὰ δὲ τεύχεα καλὰ πέσον περί τʼ ἀμφί τε τάφρον
Il.17.761 φευγόντων Δαναῶν· πολέμου δʼ οὐ γίγνετʼ ἐρωή.
Il.18.1 ὣς οἳ μὲν μάρναντο δέμας πυρὸς αἰθομένοιο,
Il.18.2 Ἀντίλοχος δʼ Ἀχιλῆϊ πόδας ταχὺς ἄγγελος ἦλθε.
Il.18.3 τὸν δʼ εὗρε προπάροιθε νεῶν ὀρθοκραιράων
Il.18.4 τὰ φρονέοντʼ ἀνὰ θυμὸν ἃ δὴ τετελεσμένα ἦεν·
Il.18.5 ὀχθήσας δʼ ἄρα εἶπε πρὸς ὃν μεγαλήτορα θυμόν·
Il.18.6 ὤ μοι ἐγώ, τί τʼ ἄρʼ αὖτε κάρη κομόωντες Ἀχαιοὶ
Il.18.7 νηυσὶν ἔπι κλονέονται ἀτυζόμενοι πεδίοιο;
Il.18.8 μὴ δή μοι τελέσωσι θεοὶ κακὰ κήδεα θυμῷ,
Il.18.9 ὥς ποτέ μοι μήτηρ διεπέφραδε καί μοι ἔειπε
Il.18.10 Μυρμιδόνων τὸν ἄριστον ἔτι ζώοντος ἐμεῖο
Il.18.11 χερσὶν ὕπο Τρώων λείψειν φάος ἠελίοιο.
Il.18.12 ἦ μάλα δὴ τέθνηκε Μενοιτίου ἄλκιμος υἱὸς
Il.18.13 σχέτλιος· ἦ τʼ ἐκέλευον ἀπωσάμενον δήϊον πῦρ
Il.18.14 ἂψ ἐπὶ νῆας ἴμεν, μηδʼ Ἕκτορι ἶφι μάχεσθαι.
Il.18.15 εἷος ὃ ταῦθʼ ὥρμαινε κατὰ φρένα καὶ κατὰ θυμόν,
Il.18.16 τόφρά οἱ ἐγγύθεν ἦλθεν ἀγαυοῦ Νέστορος υἱὸς
Il.18.17 δάκρυα θερμὰ χέων, φάτο δʼ ἀγγελίην ἀλεγεινήν·
Il.18.18 ὤ μοι Πηλέος υἱὲ δαΐφρονος ἦ μάλα λυγρῆς
Il.18.19 πεύσεαι ἀγγελίης, ἣ μὴ ὤφελλε γενέσθαι.
Il.18.20 κεῖται Πάτροκλος, νέκυος δὲ δὴ ἀμφιμάχονται
Il.18.21 γυμνοῦ· ἀτὰρ τά γε τεύχεʼ ἔχει κορυθαίολος Ἕκτωρ.
Il.18.22 ὣς φάτο, τὸν δʼ ἄχεος νεφέλη ἐκάλυψε μέλαινα·
Il.18.23 ἀμφοτέρῃσι δὲ χερσὶν ἑλὼν κόνιν αἰθαλόεσσαν
Il.18.24 χεύατο κὰκ κεφαλῆς, χαρίεν δʼ ᾔσχυνε πρόσωπον·
Il.18.25 νεκταρέῳ δὲ χιτῶνι μέλαινʼ ἀμφίζανε τέφρη.
Il.18.26 αὐτὸς δʼ ἐν κονίῃσι μέγας μεγαλωστὶ τανυσθεὶς
Il.18.27 κεῖτο, φίλῃσι δὲ χερσὶ κόμην ᾔσχυνε δαΐζων.
Il.18.28 δμῳαὶ δʼ ἃς Ἀχιλεὺς ληΐσσατο Πάτροκλός τε
Il.18.29 θυμὸν ἀκηχέμεναι μεγάλʼ ἴαχον, ἐκ δὲ θύραζε
Il.18.30 ἔδραμον ἀμφʼ Ἀχιλῆα δαΐφρονα, χερσὶ δὲ πᾶσαι
Il.18.31 στήθεα πεπλήγοντο, λύθεν δʼ ὑπὸ γυῖα ἑκάστης.
Il.18.32 Ἀντίλοχος δʼ ἑτέρωθεν ὀδύρετο δάκρυα λείβων
Il.18.33 χεῖρας ἔχων Ἀχιλῆος· ὃ δʼ ἔστενε κυδάλιμον κῆρ·
Il.18.34 δείδιε γὰρ μὴ λαιμὸν ἀπαμήσειε σιδήρῳ.
Il.18.35 σμερδαλέον δʼ ᾤμωξεν· ἄκουσε δὲ πότνια μήτηρ
Il.18.36 ἡμένη ἐν βένθεσσιν ἁλὸς παρὰ πατρὶ γέροντι,
Il.18.37 κώκυσέν τʼ ἄρʼ ἔπειτα· θεαὶ δέ μιν ἀμφαγέροντο
Il.18.38 πᾶσαι ὅσαι κατὰ βένθος ἁλὸς Νηρηΐδες ἦσαν.
Il.18.39 ἔνθʼ ἄρʼ ἔην Γλαύκη τε Θάλειά τε Κυμοδόκη τε
Il.18.40 Νησαίη Σπειώ τε Θόη θʼ Ἁλίη τε βοῶπις
Il.18.41 Κυμοθόη τε καὶ Ἀκταίη καὶ Λιμνώρεια
Il.18.42 καὶ Μελίτη καὶ Ἴαιρα καὶ Ἀμφιθόη καὶ Ἀγαυὴ
Il.18.43 Δωτώ τε Πρωτώ τε Φέρουσά τε Δυναμένη τε
Il.18.44 Δεξαμένη τε καὶ Ἀμφινόμη καὶ Καλλιάνειρα
Il.18.45 Δωρὶς καὶ Πανόπη καὶ ἀγακλειτὴ Γαλάτεια
Il.18.46 Νημερτής τε καὶ Ἀψευδὴς καὶ Καλλιάνασσα·
Il.18.47 ἔνθα δʼ ἔην Κλυμένη Ἰάνειρά τε καὶ Ἰάνασσα
Il.18.48 Μαῖρα καὶ Ὠρείθυια ἐϋπλόκαμός τʼ Ἀμάθεια
Il.18.49 ἄλλαι θʼ αἳ κατὰ βένθος ἁλὸς Νηρηΐδες ἦσαν.
Il.18.50 τῶν δὲ καὶ ἀργύφεον πλῆτο σπέος· αἳ δʼ ἅμα πᾶσαι
Il.18.51 στήθεα πεπλήγοντο, Θέτις δʼ ἐξῆρχε γόοιο·
Il.18.52 κλῦτε κασίγνηται Νηρηΐδες, ὄφρʼ ἐῢ πᾶσαι
Il.18.53 εἴδετʼ ἀκούουσαι ὅσʼ ἐμῷ ἔνι κήδεα θυμῷ.
Il.18.54 ὤ μοι ἐγὼ δειλή, ὤ μοι δυσαριστοτόκεια,
Il.18.55 ἥ τʼ ἐπεὶ ἂρ τέκον υἱὸν ἀμύμονά τε κρατερόν τε
Il.18.56 ἔξοχον ἡρώων· ὃ δʼ ἀνέδραμεν ἔρνεϊ ἶσος·
Il.18.57 τὸν μὲν ἐγὼ θρέψασα φυτὸν ὣς γουνῷ ἀλωῆς
Il.18.58 νηυσὶν ἐπιπροέηκα κορωνίσιν Ἴλιον εἴσω
Il.18.59 Τρωσὶ μαχησόμενον· τὸν δʼ οὐχ ὑποδέξομαι αὖτις
Il.18.60 οἴκαδε νοστήσαντα δόμον Πηλήϊον εἴσω.
Il.18.61 ὄφρα δέ μοι ζώει καὶ ὁρᾷ φάος ἠελίοιο
Il.18.62 ἄχνυται, οὐδέ τί οἱ δύναμαι χραισμῆσαι ἰοῦσα.
Il.18.63 ἀλλʼ εἶμʼ, ὄφρα ἴδωμι φίλον τέκος, ἠδʼ ἐπακούσω
Il.18.64 ὅττί μιν ἵκετο πένθος ἀπὸ πτολέμοιο μένοντα.
Il.18.65 ὣς ἄρα φωνήσασα λίπε σπέος· αἳ δὲ σὺν αὐτῇ
Il.18.66 δακρυόεσσαι ἴσαν, περὶ δέ σφισι κῦμα θαλάσσης
Il.18.67 ῥήγνυτο· ταὶ δʼ ὅτε δὴ Τροίην ἐρίβωλον ἵκοντο
Il.18.68 ἀκτὴν εἰσανέβαινον ἐπισχερώ, ἔνθα θαμειαὶ
Il.18.69 Μυρμιδόνων εἴρυντο νέες ταχὺν ἀμφʼ Ἀχιλῆα.
Il.18.70 τῷ δὲ βαρὺ στενάχοντι παρίστατο πότνια μήτηρ,
Il.18.71 ὀξὺ δὲ κωκύσασα κάρη λάβε παιδὸς ἑοῖο,
Il.18.72 καί ῥʼ ὀλοφυρομένη ἔπεα πτερόεντα προσηύδα·
Il.18.73 τέκνον τί κλαίεις; τί δέ σε φρένας ἵκετο πένθος;
Il.18.74 ἐξαύδα, μὴ κεῦθε· τὰ μὲν δή τοι τετέλεσται
Il.18.75 ἐκ Διός, ὡς ἄρα δὴ πρίν γʼ εὔχεο χεῖρας ἀνασχὼν
Il.18.76 πάντας ἐπὶ πρύμνῃσιν ἀλήμεναι υἷας Ἀχαιῶν
Il.18.77 σεῦ ἐπιδευομένους, παθέειν τʼ ἀεκήλια ἔργα.
Il.18.78 τὴν δὲ βαρὺ στενάχων προσέφη πόδας ὠκὺς Ἀχιλλεύς·
Il.18.79 μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν·
Il.18.80 ἀλλὰ τί μοι τῶν ἦδος ἐπεὶ φίλος ὤλεθʼ ἑταῖρος
Il.18.81 Πάτροκλος, τὸν ἐγὼ περὶ πάντων τῖον ἑταίρων
Il.18.82 ἶσον ἐμῇ κεφαλῇ; τὸν ἀπώλεσα, τεύχεα δʼ Ἕκτωρ
Il.18.83 δῃώσας ἀπέδυσε πελώρια θαῦμα ἰδέσθαι
Il.18.84 καλά· τὰ μὲν Πηλῆϊ θεοὶ δόσαν ἀγλαὰ δῶρα
Il.18.85 ἤματι τῷ ὅτε σε βροτοῦ ἀνέρος ἔμβαλον εὐνῇ.
Il.18.86 αἴθʼ ὄφελες σὺ μὲν αὖθι μετʼ ἀθανάτῃς ἁλίῃσι
Il.18.87 ναίειν, Πηλεὺς δὲ θνητὴν ἀγαγέσθαι ἄκοιτιν.
Il.18.88 νῦν δʼ ἵνα καὶ σοὶ πένθος ἐνὶ φρεσὶ μυρίον εἴη
Il.18.89 παιδὸς ἀποφθιμένοιο, τὸν οὐχ ὑποδέξεαι αὖτις
Il.18.90 οἴκαδε νοστήσαντʼ, ἐπεὶ οὐδʼ ἐμὲ θυμὸς ἄνωγε
Il.18.91 ζώειν οὐδʼ ἄνδρεσσι μετέμμεναι, αἴ κε μὴ Ἕκτωρ
Il.18.92 πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,
Il.18.93 Πατρόκλοιο δʼ ἕλωρα Μενοιτιάδεω ἀποτίσῃ.
Il.18.94 τὸν δʼ αὖτε προσέειπε Θέτις κατὰ δάκρυ χέουσα·
Il.18.95 ὠκύμορος δή μοι τέκος ἔσσεαι, οἷʼ ἀγορεύεις·
Il.18.96 αὐτίκα γάρ τοι ἔπειτα μεθʼ Ἕκτορα πότμος ἑτοῖμος.
Il.18.97 τὴν δὲ μέγʼ ὀχθήσας προσέφη πόδας ὠκὺς Ἀχιλλεύς·
Il.18.98 αὐτίκα τεθναίην, ἐπεὶ οὐκ ἄρʼ ἔμελλον ἑταίρῳ
Il.18.99 κτεινομένῳ ἐπαμῦναι· ὃ μὲν μάλα τηλόθι πάτρης
Il.18.100 ἔφθιτʼ, ἐμεῖο δὲ δῆσεν ἀρῆς ἀλκτῆρα γενέσθαι.
Il.18.101 νῦν δʼ ἐπεὶ οὐ νέομαί γε φίλην ἐς πατρίδα γαῖαν,
Il.18.102 οὐδέ τι Πατρόκλῳ γενόμην φάος οὐδʼ ἑτάροισι
Il.18.103 τοῖς ἄλλοις, οἳ δὴ πολέες δάμεν Ἕκτορι δίῳ,
Il.18.104 ἀλλʼ ἧμαι παρὰ νηυσὶν ἐτώσιον ἄχθος ἀρούρης,
Il.18.105 τοῖος ἐὼν οἷος οὔ τις Ἀχαιῶν χαλκοχιτώνων
Il.18.106 ἐν πολέμῳ· ἀγορῇ δέ τʼ ἀμείνονές εἰσι καὶ ἄλλοι.
Il.18.107 ὡς ἔρις ἔκ τε θεῶν ἔκ τʼ ἀνθρώπων ἀπόλοιτο
Il.18.108 καὶ χόλος, ὅς τʼ ἐφέηκε πολύφρονά περ χαλεπῆναι,
Il.18.109 ὅς τε πολὺ γλυκίων μέλιτος καταλειβομένοιο
Il.18.110 ἀνδρῶν ἐν στήθεσσιν ἀέξεται ἠΰτε καπνός·
Il.18.111 ὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων.
Il.18.112 ἀλλὰ τὰ μὲν προτετύχθαι ἐάσομεν ἀχνύμενοί περ,
Il.18.113 θυμὸν ἐνὶ στήθεσσι φίλον δαμάσαντες ἀνάγκῃ·
Il.18.114 νῦν δʼ εἶμʼ ὄφρα φίλης κεφαλῆς ὀλετῆρα κιχείω
Il.18.115 Ἕκτορα· κῆρα δʼ ἐγὼ τότε δέξομαι ὁππότε κεν δὴ
Il.18.116 Ζεὺς ἐθέλῃ τελέσαι ἠδʼ ἀθάνατοι θεοὶ ἄλλοι.
Il.18.117 οὐδὲ γὰρ οὐδὲ βίη Ἡρακλῆος φύγε κῆρα,
Il.18.118 ὅς περ φίλτατος ἔσκε Διὶ Κρονίωνι ἄνακτι·
Il.18.119 ἀλλά ἑ μοῖρα δάμασσε καὶ ἀργαλέος χόλος Ἥρης.
Il.18.120 ὣς καὶ ἐγών, εἰ δή μοι ὁμοίη μοῖρα τέτυκται,
Il.18.121 κείσομʼ ἐπεί κε θάνω· νῦν δὲ κλέος ἐσθλὸν ἀροίμην,
Il.18.122 καί τινα Τρωϊάδων καὶ Δαρδανίδων βαθυκόλπων
Il.18.123 ἀμφοτέρῃσιν χερσὶ παρειάων ἁπαλάων
Il.18.124 δάκρυʼ ὀμορξαμένην ἁδινὸν στοναχῆσαι ἐφείην,
Il.18.125 γνοῖεν δʼ ὡς δὴ δηρὸν ἐγὼ πολέμοιο πέπαυμαι·
Il.18.126 μὴ δέ μʼ ἔρυκε μάχης φιλέουσά περ· οὐδέ με πείσεις.
Il.18.127 τὸν δʼ ἠμείβετʼ ἔπειτα θεὰ Θέτις ἀργυρόπεζα·
Il.18.128 ναὶ δὴ ταῦτά γε τέκνον ἐτήτυμον οὐ κακόν ἐστι
Il.18.129 τειρομένοις ἑτάροισιν ἀμυνέμεν αἰπὺν ὄλεθρον.
Il.18.130 ἀλλά τοι ἔντεα καλὰ μετὰ Τρώεσσιν ἔχονται
Il.18.131 χάλκεα μαρμαίροντα· τὰ μὲν κορυθαίολος Ἕκτωρ
Il.18.132 αὐτὸς ἔχων ὤμοισιν ἀγάλλεται· οὐδέ ἕ φημι
Il.18.133 δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.
Il.18.134 ἀλλὰ σὺ μὲν μή πω καταδύσεο μῶλον Ἄρηος
Il.18.135 πρίν γʼ ἐμὲ δεῦρʼ ἐλθοῦσαν ἐν ὀφθαλμοῖσιν ἴδηαι·
Il.18.136 ἠῶθεν γὰρ νεῦμαι ἅμʼ ἠελίῳ ἀνιόντι
Il.18.137 τεύχεα καλὰ φέρουσα παρʼ Ἡφαίστοιο ἄνακτος.
Il.18.138 ὣς ἄρα φωνήσασα πάλιν τράπεθʼ υἷος ἑοῖο,
Il.18.139 καὶ στρεφθεῖσʼ ἁλίῃσι κασιγνήτῃσι μετηύδα·
Il.18.140 ὑμεῖς μὲν νῦν δῦτε θαλάσσης εὐρέα κόλπον
Il.18.141 ὀψόμεναί τε γέρονθʼ ἅλιον καὶ δώματα πατρός,
Il.18.142 καί οἱ πάντʼ ἀγορεύσατʼ· ἐγὼ δʼ ἐς μακρὸν Ὄλυμπον
Il.18.143 εἶμι παρʼ Ἥφαιστον κλυτοτέχνην, αἴ κʼ ἐθέλῃσιν
Il.18.144 υἱεῖ ἐμῷ δόμεναι κλυτὰ τεύχεα παμφανόωντα.
Il.18.145 ὣς ἔφαθʼ, αἳ δʼ ὑπὸ κῦμα θαλάσσης αὐτίκʼ ἔδυσαν·
Il.18.146 ἣ δʼ αὖτʼ Οὔλυμπον δὲ θεὰ Θέτις ἀργυρόπεζα
Il.18.147 ἤϊεν ὄφρα φίλῳ παιδὶ κλυτὰ τεύχεʼ ἐνείκαι.
Il.18.148 τὴν μὲν ἄρʼ Οὔλυμπον δὲ πόδες φέρον· αὐτὰρ Ἀχαιοὶ
Il.18.149 θεσπεσίῳ ἀλαλητῷ ὑφʼ Ἕκτορος ἀνδροφόνοιο
Il.18.150 φεύγοντες νῆάς τε καὶ Ἑλλήσποντον ἵκοντο.
Il.18.151 οὐδέ κε Πάτροκλόν περ ἐϋκνήμιδες Ἀχαιοὶ
Il.18.152 ἐκ βελέων ἐρύσαντο νέκυν θεράποντʼ Ἀχιλῆος·
Il.18.153 αὖτις γὰρ δὴ τόν γε κίχον λαός τε καὶ ἵπποι
Il.18.154 Ἕκτωρ τε Πριάμοιο πάϊς φλογὶ εἴκελος ἀλκήν.
Il.18.155 τρὶς μέν μιν μετόπισθε ποδῶν λάβε φαίδιμος Ἕκτωρ
Il.18.156 ἑλκέμεναι μεμαώς, μέγα δὲ Τρώεσσιν ὁμόκλα·
Il.18.157 τρὶς δὲ δύʼ Αἴαντες θοῦριν ἐπιειμένοι ἀλκὴν
Il.18.158 νεκροῦ ἀπεστυφέλιξαν· ὃ δʼ ἔμπεδον ἀλκὶ πεποιθὼς
Il.18.159 ἄλλοτʼ ἐπαΐξασκε κατὰ μόθον, ἄλλοτε δʼ αὖτε
Il.18.160 στάσκε μέγα ἰάχων· ὀπίσω δʼ οὐ χάζετο πάμπαν.
Il.18.161 ὡς δʼ ἀπὸ σώματος οὔ τι λέοντʼ αἴθωνα δύνανται
Il.18.162 ποιμένες ἄγραυλοι μέγα πεινάοντα δίεσθαι,
Il.18.163 ὥς ῥα τὸν οὐκ ἐδύναντο δύω Αἴαντε κορυστὰ
Il.18.164 Ἕκτορα Πριαμίδην ἀπὸ νεκροῦ δειδίξασθαι.
Il.18.165 καί νύ κεν εἴρυσσέν τε καὶ ἄσπετον ἤρατο κῦδος,
Il.18.166 εἰ μὴ Πηλεΐωνι ποδήνεμος ὠκέα Ἶρις
Il.18.167 ἄγγελος ἦλθε θέουσʼ ἀπʼ Ὀλύμπου θωρήσσεσθαι
Il.18.168 κρύβδα Διὸς ἄλλων τε θεῶν· πρὸ γὰρ ἧκέ μιν Ἥρη.
Il.18.169 ἀγχοῦ δʼ ἱσταμένη ἔπεα πτερόεντα προσηύδα·
Il.18.170 ὄρσεο Πηλεΐδη, πάντων ἐκπαγλότατʼ ἀνδρῶν·
Il.18.171 Πατρόκλῳ ἐπάμυνον, οὗ εἵνεκα φύλοπις αἰνὴ
Il.18.172 ἕστηκε πρὸ νεῶν· οἳ δʼ ἀλλήλους ὀλέκουσιν
Il.18.173 οἳ μὲν ἀμυνόμενοι νέκυος πέρι τεθνηῶτος,
Il.18.174 οἳ δὲ ἐρύσσασθαι ποτὶ Ἴλιον ἠνεμόεσσαν
Il.18.175 Τρῶες ἐπιθύουσι· μάλιστα δὲ φαίδιμος Ἕκτωρ
Il.18.176 ἑλκέμεναι μέμονεν· κεφαλὴν δέ ἑ θυμὸς ἄνωγε
Il.18.177 πῆξαι ἀνὰ σκολόπεσσι ταμόνθʼ ἁπαλῆς ἀπὸ δειρῆς.
Il.18.178 ἀλλʼ ἄνα μηδʼ ἔτι κεῖσο· σέβας δέ σε θυμὸν ἱκέσθω
Il.18.179 Πάτροκλον Τρῳῇσι κυσὶν μέλπηθρα γενέσθαι·
Il.18.180 σοὶ λώβη, αἴ κέν τι νέκυς ᾐσχυμμένος ἔλθῃ.
Il.18.181 τὴν δʼ ἠμείβετʼ ἔπειτα ποδάρκης δῖος Ἀχιλλεύς·
Il.18.182 Ἶρι θεὰ τίς γάρ σε θεῶν ἐμοὶ ἄγγελον ἧκε;
Il.18.183 τὸν δʼ αὖτε προσέειπε ποδήνεμος ὠκέα Ἶρις·
Il.18.184 Ἥρη με προέηκε Διὸς κυδρὴ παράκοιτις·
Il.18.185 οὐδʼ οἶδε Κρονίδης ὑψίζυγος οὐδέ τις ἄλλος
Il.18.186 ἀθανάτων, οἳ Ὄλυμπον ἀγάννιφον ἀμφινέμονται.
Il.18.187 τὴν δʼ ἀπαμειβόμενος προσέφη πόδας ὠκὺς Ἀχιλλεύς·
Il.18.188 πῶς τὰρ ἴω μετὰ μῶλον; ἔχουσι δὲ τεύχεʼ ἐκεῖνοι·
Il.18.189 μήτηρ δʼ οὔ με φίλη πρίν γʼ εἴα θωρήσσεσθαι
Il.18.190 πρίν γʼ αὐτὴν ἐλθοῦσαν ἐν ὀφθαλμοῖσιν ἴδωμαι·
Il.18.191 στεῦτο γὰρ Ἡφαίστοιο πάρʼ οἰσέμεν ἔντεα καλά.
Il.18.192 ἄλλου δʼ οὔ τευ οἶδα τεῦ ἂν κλυτὰ τεύχεα δύω,
Il.18.193 εἰ μὴ Αἴαντός γε σάκος Τελαμωνιάδαο.
Il.18.194 ἀλλὰ καὶ αὐτὸς ὅ γʼ ἔλπομʼ ἐνὶ πρώτοισιν ὁμιλεῖ
Il.18.195 ἔγχεϊ δηϊόων περὶ Πατρόκλοιο θανόντος.
Il.18.196 τὸν δʼ αὖτε προσέειπε ποδήνεμος ὠκέα Ἶρις·
Il.18.197 εὖ νυ καὶ ἡμεῖς ἴδμεν ὅ τοι κλυτὰ τεύχεʼ ἔχονται·
Il.18.198 ἀλλʼ αὔτως ἐπὶ τάφρον ἰὼν Τρώεσσι φάνηθι,
Il.18.199 αἴ κέ σʼ ὑποδείσαντες ἀπόσχωνται πολέμοιο
Il.18.200 Τρῶες, ἀναπνεύσωσι δʼ ἀρήϊοι υἷες Ἀχαιῶν
Il.18.201 τειρόμενοι· ὀλίγη δέ τʼ ἀνάπνευσις πολέμοιο.
Il.18.202 ἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,
Il.18.203 αὐτὰρ Ἀχιλλεὺς ὦρτο Διῒ φίλος· ἀμφὶ δʼ Ἀθήνη
Il.18.204 ὤμοις ἰφθίμοισι βάλʼ αἰγίδα θυσσανόεσσαν,
Il.18.205 ἀμφὶ δέ οἱ κεφαλῇ νέφος ἔστεφε δῖα θεάων
Il.18.206 χρύσεον, ἐκ δʼ αὐτοῦ δαῖε φλόγα παμφανόωσαν.
Il.18.207 ὡς δʼ ὅτε καπνὸς ἰὼν ἐξ ἄστεος αἰθέρʼ ἵκηται
Il.18.208 τηλόθεν ἐκ νήσου, τὴν δήϊοι ἀμφιμάχωνται,
Il.18.209 οἵ τε πανημέριοι στυγερῷ κρίνονται Ἄρηϊ
Il.18.210 ἄστεος ἐκ σφετέρου· ἅμα δʼ ἠελίῳ καταδύντι
Il.18.211 πυρσοί τε φλεγέθουσιν ἐπήτριμοι, ὑψόσε δʼ αὐγὴ
Il.18.212 γίγνεται ἀΐσσουσα περικτιόνεσσιν ἰδέσθαι,
Il.18.213 αἴ κέν πως σὺν νηυσὶν ἄρεω ἀλκτῆρες ἵκωνται·
Il.18.214 ὣς ἀπʼ Ἀχιλλῆος κεφαλῆς σέλας αἰθέρʼ ἵκανε·
Il.18.215 στῆ δʼ ἐπὶ τάφρον ἰὼν ἀπὸ τείχεος, οὐδʼ ἐς Ἀχαιοὺς
Il.18.216 μίσγετο· μητρὸς γὰρ πυκινὴν ὠπίζετʼ ἐφετμήν.
Il.18.217 ἔνθα στὰς ἤϋσʼ, ἀπάτερθε δὲ Παλλὰς Ἀθήνη
Il.18.218 φθέγξατʼ· ἀτὰρ Τρώεσσιν ἐν ἄσπετον ὦρσε κυδοιμόν.
Il.18.219 ὡς δʼ ὅτʼ ἀριζήλη φωνή, ὅτε τʼ ἴαχε σάλπιγξ
Il.18.220 ἄστυ περιπλομένων δηΐων ὕπο θυμοραϊστέων,
Il.18.221 ὣς τότʼ ἀριζήλη φωνὴ γένετʼ Αἰακίδαο.
Il.18.222 οἳ δʼ ὡς οὖν ἄϊον ὄπα χάλκεον Αἰακίδαο,
Il.18.223 πᾶσιν ὀρίνθη θυμός· ἀτὰρ καλλίτριχες ἵπποι
Il.18.224 ἂψ ὄχεα τρόπεον· ὄσσοντο γὰρ ἄλγεα θυμῷ.
Il.18.225 ἡνίοχοι δʼ ἔκπληγεν, ἐπεὶ ἴδον ἀκάματον πῦρ
Il.18.226 δεινὸν ὑπὲρ κεφαλῆς μεγαθύμου Πηλεΐωνος
Il.18.227 δαιόμενον· τὸ δὲ δαῖε θεὰ γλαυκῶπις Ἀθήνη.
Il.18.228 τρὶς μὲν ὑπὲρ τάφρου μεγάλʼ ἴαχε δῖος Ἀχιλλεύς,
Il.18.229 τρὶς δὲ κυκήθησαν Τρῶες κλειτοί τʼ ἐπίκουροι.
Il.18.230 ἔνθα δὲ καὶ τότʼ ὄλοντο δυώδεκα φῶτες ἄριστοι
Il.18.231 ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ
Il.18.232 ἀσπασίως Πάτροκλον ὑπʼ ἐκ βελέων ἐρύσαντες
Il.18.233 κάτθεσαν ἐν λεχέεσσι· φίλοι δʼ ἀμφέσταν ἑταῖροι
Il.18.234 μυρόμενοι· μετὰ δέ σφι ποδώκης εἵπετʼ Ἀχιλλεὺς
Il.18.235 δάκρυα θερμὰ χέων, ἐπεὶ εἴσιδε πιστὸν ἑταῖρον
Il.18.236 κείμενον ἐν φέρτρῳ δεδαϊγμένον ὀξέϊ χαλκῷ,
Il.18.237 τόν ῥʼ ἤτοι μὲν ἔπεμπε σὺν ἵπποισιν καὶ ὄχεσφιν
Il.18.238 ἐς πόλεμον, οὐδʼ αὖτις ἐδέξατο νοστήσαντα.
Il.18.239 Ἠέλιον δʼ ἀκάμαντα βοῶπις πότνια Ἥρη
Il.18.240 πέμψεν ἐπʼ Ὠκεανοῖο ῥοὰς ἀέκοντα νέεσθαι·
Il.18.241 ἠέλιος μὲν ἔδυ, παύσαντο δὲ δῖοι Ἀχαιοὶ
Il.18.242 φυλόπιδος κρατερῆς καὶ ὁμοιΐου πολέμοιο.
Il.18.243 Τρῶες δʼ αὖθʼ ἑτέρωθεν ἀπὸ κρατερῆς ὑσμίνης
Il.18.244 χωρήσαντες ἔλυσαν ὑφʼ ἅρμασιν ὠκέας ἵππους,
Il.18.245 ἐς δʼ ἀγορὴν ἀγέροντο πάρος δόρποιο μέδεσθαι.
Il.18.246 ὀρθῶν δʼ ἑσταότων ἀγορὴ γένετʼ, οὐδέ τις ἔτλη
Il.18.247 ἕζεσθαι· πάντας γὰρ ἔχε τρόμος, οὕνεκʼ Ἀχιλλεὺς
Il.18.248 ἐξεφάνη, δηρὸν δὲ μάχης ἐπέπαυτʼ ἀλεγεινῆς.
Il.18.249 τοῖσι δὲ Πουλυδάμας πεπνυμένος ἦρχʼ ἀγορεύειν
Il.18.250 Πανθοΐδης· ὃ γὰρ οἶος ὅρα πρόσσω καὶ ὀπίσσω·
Il.18.251 Ἕκτορι δʼ ἦεν ἑταῖρος, ἰῇ δʼ ἐν νυκτὶ γένοντο,
Il.18.252 ἀλλʼ ὃ μὲν ἂρ μύθοισιν, ὃ δʼ ἔγχεϊ πολλὸν ἐνίκα·
Il.18.253 ὅ σφιν ἐϋφρονέων ἀγορήσατο καὶ μετέειπεν·
Il.18.254 ἀμφὶ μάλα φράζεσθε φίλοι· κέλομαι γὰρ ἔγωγε
Il.18.255 ἄστυδε νῦν ἰέναι, μὴ μίμνειν ἠῶ δῖαν
Il.18.256 ἐν πεδίῳ παρὰ νηυσίν· ἑκὰς δʼ ἀπὸ τείχεός εἰμεν.
Il.18.257 ὄφρα μὲν οὗτος ἀνὴρ Ἀγαμέμνονι μήνιε δίῳ
Il.18.258 τόφρα δὲ ῥηΐτεροι πολεμίζειν ἦσαν Ἀχαιοί·
Il.18.259 χαίρεσκον γὰρ ἔγωγε θοῇς ἐπὶ νηυσὶν ἰαύων
Il.18.260 ἐλπόμενος νῆας αἱρησέμεν ἀμφιελίσσας.
Il.18.261 νῦν δʼ αἰνῶς δείδοικα ποδώκεα Πηλεΐωνα·
Il.18.262 οἷος κείνου θυμὸς ὑπέρβιος, οὐκ ἐθελήσει
Il.18.263 μίμνειν ἐν πεδίῳ, ὅθι περ Τρῶες καὶ Ἀχαιοὶ
Il.18.264 ἐν μέσῳ ἀμφότεροι μένος Ἄρηος δατέονται,
Il.18.265 ἀλλὰ περὶ πτόλιός τε μαχήσεται ἠδὲ γυναικῶν.
Il.18.266 ἀλλʼ ἴομεν προτὶ ἄστυ, πίθεσθέ μοι· ὧδε γὰρ ἔσται·
Il.18.267 νῦν μὲν νὺξ ἀπέπαυσε ποδώκεα Πηλεΐωνα
Il.18.268 ἀμβροσίη· εἰ δʼ ἄμμε κιχήσεται ἐνθάδʼ ἐόντας
Il.18.269 αὔριον ὁρμηθεὶς σὺν τεύχεσιν, εὖ νύ τις αὐτὸν
Il.18.270 γνώσεται· ἀσπασίως γὰρ ἀφίξεται Ἴλιον ἱρὴν
Il.18.271 ὅς κε φύγῃ, πολλοὺς δὲ κύνες καὶ γῦπες ἔδονται
Il.18.272 Τρώων· αἲ γὰρ δή μοι ἀπʼ οὔατος ὧδε γένοιτο.
Il.18.273 εἰ δʼ ἂν ἐμοῖς ἐπέεσσι πιθώμεθα κηδόμενοί περ,
Il.18.274 νύκτα μὲν εἰν ἀγορῇ σθένος ἕξομεν, ἄστυ δὲ πύργοι
Il.18.275 ὑψηλαί τε πύλαι σανίδες τʼ ἐπὶ τῇς ἀραρυῖαι
Il.18.276 μακραὶ ἐΰξεστοι ἐζευγμέναι εἰρύσσονται·
Il.18.277 πρῶϊ δʼ ὑπηοῖοι σὺν τεύχεσι θωρηχθέντες
Il.18.278 στησόμεθʼ ἂμ πύργους· τῷ δʼ ἄλγιον, αἴ κʼ ἐθέλῃσιν
Il.18.279 ἐλθὼν ἐκ νηῶν περὶ τείχεος ἄμμι μάχεσθαι.
Il.18.280 ἂψ πάλιν εἶσʼ ἐπὶ νῆας, ἐπεί κʼ ἐριαύχενας ἵππους
Il.18.281 παντοίου δρόμου ἄσῃ ὑπὸ πτόλιν ἠλασκάζων·
Il.18.282 εἴσω δʼ οὔ μιν θυμὸς ἐφορμηθῆναι ἐάσει,
Il.18.283 οὐδέ ποτʼ ἐκπέρσει· πρίν μιν κύνες ἀργοὶ ἔδονται.
Il.18.284 τὸν δʼ ἄρʼ ὑπόδρα ἰδὼν προσέφη κορυθαίολος Ἕκτωρ·
Il.18.285 Πουλυδάμα σὺ μὲν οὐκέτʼ ἐμοὶ φίλα ταῦτʼ ἀγορεύεις,
Il.18.286 ὃς κέλεαι κατὰ ἄστυ ἀλήμεναι αὖτις ἰόντας.
Il.18.287 ἦ οὔ πω κεκόρησθε ἐελμένοι ἔνδοθι πύργων;
Il.18.288 πρὶν μὲν γὰρ Πριάμοιο πόλιν μέροπες ἄνθρωποι
Il.18.289 πάντες μυθέσκοντο πολύχρυσον πολύχαλκον·
Il.18.290 νῦν δὲ δὴ ἐξαπόλωλε δόμων κειμήλια καλά,
Il.18.291 πολλὰ δὲ δὴ Φρυγίην καὶ Μῃονίην ἐρατεινὴν
Il.18.292 κτήματα περνάμενʼ ἵκει, ἐπεὶ μέγας ὠδύσατο Ζεύς.
Il.18.293 νῦν δʼ ὅτε πέρ μοι ἔδωκε Κρόνου πάϊς ἀγκυλομήτεω
Il.18.294 κῦδος ἀρέσθʼ ἐπὶ νηυσί, θαλάσσῃ τʼ ἔλσαι Ἀχαιούς,
Il.18.295 νήπιε μηκέτι ταῦτα νοήματα φαῖνʼ ἐνὶ δήμῳ·
Il.18.296 οὐ γάρ τις Τρώων ἐπιπείσεται· οὐ γὰρ ἐάσω.
Il.18.297 ἀλλʼ ἄγεθʼ ὡς ἂν ἐγὼ εἴπω, πειθώμεθα πάντες.
Il.18.298 νῦν μὲν δόρπον ἕλεσθε κατὰ στρατὸν ἐν τελέεσσι,
Il.18.299 καὶ φυλακῆς μνήσασθε, καὶ ἐγρήγορθε ἕκαστος·
Il.18.300 Τρώων δʼ ὃς κτεάτεσσιν ὑπερφιάλως ἀνιάζει,
Il.18.301 συλλέξας λαοῖσι δότω καταδημοβορῆσαι·
Il.18.302 τῶν τινὰ βέλτερόν ἐστιν ἐπαυρέμεν ἤ περ Ἀχαιούς.
Il.18.303 πρῶϊ δʼ ὑπηοῖοι σὺν τεύχεσι θωρηχθέντες
Il.18.304 νηυσὶν ἔπι γλαφυρῇσιν ἐγείρομεν ὀξὺν Ἄρηα.
Il.18.305 εἰ δʼ ἐτεὸν παρὰ ναῦφιν ἀνέστη δῖος Ἀχιλλεύς,
Il.18.306 ἄλγιον αἴ κʼ ἐθέλῃσι τῷ ἔσσεται· οὔ μιν ἔγωγε
Il.18.307 φεύξομαι ἐκ πολέμοιο δυσηχέος, ἀλλὰ μάλʼ ἄντην
Il.18.308 στήσομαι, ἤ κε φέρῃσι μέγα κράτος, ἦ κε φεροίμην.
Il.18.309 ξυνὸς Ἐνυάλιος, καί τε κτανέοντα κατέκτα.
Il.18.310 ὣς Ἕκτωρ ἀγόρευʼ, ἐπὶ δὲ Τρῶες κελάδησαν
Il.18.311 νήπιοι· ἐκ γάρ σφεων φρένας εἵλετο Παλλὰς Ἀθήνη.
Il.18.312 Ἕκτορι μὲν γὰρ ἐπῄνησαν κακὰ μητιόωντι,
Il.18.313 Πουλυδάμαντι δʼ ἄρʼ οὔ τις ὃς ἐσθλὴν φράζετο βουλήν.
Il.18.314 δόρπον ἔπειθʼ εἵλοντο κατὰ στρατόν· αὐτὰρ Ἀχαιοὶ
Il.18.315 παννύχιοι Πάτροκλον ἀνεστενάχοντο γοῶντες.
Il.18.316 τοῖσι δὲ Πηλεΐδης ἁδινοῦ ἐξῆρχε γόοιο
Il.18.317 χεῖρας ἐπʼ ἀνδροφόνους θέμενος στήθεσσιν ἑταίρου
Il.18.318 πυκνὰ μάλα στενάχων ὥς τε λὶς ἠϋγένειος,
Il.18.319 ᾧ ῥά θʼ ὑπὸ σκύμνους ἐλαφηβόλος ἁρπάσῃ ἀνὴρ
Il.18.320 ὕλης ἐκ πυκινῆς· ὃ δέ τʼ ἄχνυται ὕστερος ἐλθών,
Il.18.321 πολλὰ δέ τʼ ἄγκεʼ ἐπῆλθε μετʼ ἀνέρος ἴχνιʼ ἐρευνῶν
Il.18.322 εἴ ποθεν ἐξεύροι· μάλα γὰρ δριμὺς χόλος αἱρεῖ·
Il.18.323 ὣς ὃ βαρὺ στενάχων μετεφώνεε Μυρμιδόνεσσιν·
Il.18.324 ὢ πόποι ἦ ῥʼ ἅλιον ἔπος ἔκβαλον ἤματι κείνῳ
Il.18.325 θαρσύνων ἥρωα Μενοίτιον ἐν μεγάροισι·
Il.18.326 φῆν δέ οἱ εἰς Ὀπόεντα περικλυτὸν υἱὸν ἀπάξειν
Il.18.327 Ἴλιον ἐκπέρσαντα, λαχόντα τε ληΐδος αἶσαν.
Il.18.328 ἀλλʼ οὐ Ζεὺς ἄνδρεσσι νοήματα πάντα τελευτᾷ·
Il.18.329 ἄμφω γὰρ πέπρωται ὁμοίην γαῖαν ἐρεῦσαι
Il.18.330 αὐτοῦ ἐνὶ Τροίῃ, ἐπεὶ οὐδʼ ἐμὲ νοστήσαντα
Il.18.331 δέξεται ἐν μεγάροισι γέρων ἱππηλάτα Πηλεὺς
Il.18.332 οὐδὲ Θέτις μήτηρ, ἀλλʼ αὐτοῦ γαῖα καθέξει.
Il.18.333 νῦν δʼ ἐπεὶ οὖν Πάτροκλε σεῦ ὕστερος εἶμʼ ὑπὸ γαῖαν,
Il.18.334 οὔ σε πρὶν κτεριῶ πρίν γʼ Ἕκτορος ἐνθάδʼ ἐνεῖκαι
Il.18.335 τεύχεα καὶ κεφαλὴν μεγαθύμου σοῖο φονῆος·
Il.18.336 δώδεκα δὲ προπάροιθε πυρῆς ἀποδειροτομήσω
Il.18.337 Τρώων ἀγλαὰ τέκνα σέθεν κταμένοιο χολωθείς.
Il.18.338 τόφρα δέ μοι παρὰ νηυσὶ κορωνίσι κείσεαι αὔτως,
Il.18.339 ἀμφὶ δὲ σὲ Τρῳαὶ καὶ Δαρδανίδες βαθύκολποι
Il.18.340 κλαύσονται νύκτάς τε καὶ ἤματα δάκρυ χέουσαι,
Il.18.341 τὰς αὐτοὶ καμόμεσθα βίηφί τε δουρί τε μακρῷ
Il.18.342 πιείρας πέρθοντε πόλεις μερόπων ἀνθρώπων.
Il.18.343 ὣς εἰπὼν ἑτάροισιν ἐκέκλετο δῖος Ἀχιλλεὺς
Il.18.344 ἀμφὶ πυρὶ στῆσαι τρίποδα μέγαν, ὄφρα τάχιστα
Il.18.345 Πάτροκλον λούσειαν ἄπο βρότον αἱματόεντα.
Il.18.346 οἳ δὲ λοετροχόον τρίποδʼ ἵστασαν ἐν πυρὶ κηλέῳ,
Il.18.347 ἐν δʼ ἄρʼ ὕδωρ ἔχεαν, ὑπὸ δὲ ξύλα δαῖον ἑλόντες.
Il.18.348 γάστρην μὲν τρίποδος πῦρ ἄμφεπε, θέρμετο δʼ ὕδωρ·
Il.18.349 αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,
Il.18.350 καὶ τότε δὴ λοῦσάν τε καὶ ἤλειψαν λίπʼ ἐλαίῳ,
Il.18.351 ἐν δʼ ὠτειλὰς πλῆσαν ἀλείφατος ἐννεώροιο·
Il.18.352 ἐν λεχέεσσι δὲ θέντες ἑανῷ λιτὶ κάλυψαν
Il.18.353 ἐς πόδας ἐκ κεφαλῆς, καθύπερθε δὲ φάρεϊ λευκῷ.
Il.18.354 παννύχιοι μὲν ἔπειτα πόδας ταχὺν ἀμφʼ Ἀχιλῆα
Il.18.355 Μυρμιδόνες Πάτροκλον ἀνεστενάχοντο γοῶντες·
Il.18.356 Ζεὺς δʼ Ἥρην προσέειπε κασιγνήτην ἄλοχόν τε·
Il.18.357 ἔπρηξας καὶ ἔπειτα βοῶπις πότνια Ἥρη
Il.18.358 ἀνστήσασʼ Ἀχιλῆα πόδας ταχύν· ἦ ῥά νυ σεῖο
Il.18.359 ἐξ αὐτῆς ἐγένοντο κάρη κομόωντες Ἀχαιοί.
Il.18.360 τὸν δʼ ἠμείβετʼ ἔπειτα βοῶπις πότνια Ἥρη·
Il.18.361 αἰνότατε Κρονίδη ποῖον τὸν μῦθον ἔειπες.
Il.18.362 καὶ μὲν δή πού τις μέλλει βροτὸς ἀνδρὶ τελέσσαι,
Il.18.363 ὅς περ θνητός τʼ ἐστὶ καὶ οὐ τόσα μήδεα οἶδε·
Il.18.364 πῶς δὴ ἔγωγʼ, ἥ φημι θεάων ἔμμεν ἀρίστη,
Il.18.365 ἀμφότερον γενεῇ τε καὶ οὕνεκα σὴ παράκοιτις
Il.18.366 κέκλημαι, σὺ δὲ πᾶσι μετʼ ἀθανάτοισιν ἀνάσσεις,
Il.18.367 οὐκ ὄφελον Τρώεσσι κοτεσσαμένη κακὰ ῥάψαι;
Il.18.368 ὣς οἳ μὲν τοιαῦτα πρὸς ἀλλήλους ἀγόρευον·
Il.18.369 Ἡφαίστου δʼ ἵκανε δόμον Θέτις ἀργυρόπεζα
Il.18.370 ἄφθιτον ἀστερόεντα μεταπρεπέʼ ἀθανάτοισι
Il.18.371 χάλκεον, ὅν ῥʼ αὐτὸς ποιήσατο κυλλοποδίων.
Il.18.372 τὸν δʼ εὗρʼ ἱδρώοντα ἑλισσόμενον περὶ φύσας
Il.18.373 σπεύδοντα· τρίποδας γὰρ ἐείκοσι πάντας ἔτευχεν
Il.18.374 ἑστάμεναι περὶ τοῖχον ἐϋσταθέος μεγάροιο,
Il.18.375 χρύσεα δέ σφʼ ὑπὸ κύκλα ἑκάστῳ πυθμένι θῆκεν,
Il.18.376 ὄφρά οἱ αὐτόματοι θεῖον δυσαίατʼ ἀγῶνα
Il.18.377 ἠδʼ αὖτις πρὸς δῶμα νεοίατο θαῦμα ἰδέσθαι.
Il.18.378 οἳ δʼ ἤτοι τόσσον μὲν ἔχον τέλος, οὔατα δʼ οὔ πω
Il.18.379 δαιδάλεα προσέκειτο· τά ῥʼ ἤρτυε, κόπτε δὲ δεσμούς.
Il.18.380 ὄφρʼ ὅ γε ταῦτʼ ἐπονεῖτο ἰδυίῃσι πραπίδεσσι,
Il.18.381 τόφρά οἱ ἐγγύθεν ἦλθε θεὰ Θέτις ἀργυρόπεζα.
Il.18.382 τὴν δὲ ἴδε προμολοῦσα Χάρις λιπαροκρήδεμνος
Il.18.383 καλή, τὴν ὤπυιε περικλυτὸς ἀμφιγυήεις·
Il.18.384 ἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·
Il.18.385 τίπτε Θέτι τανύπεπλε ἱκάνεις ἡμέτερον δῶ
Il.18.386 αἰδοίη τε φίλη τε; πάρος γε μὲν οὔ τι θαμίζεις.
Il.18.387 ἀλλʼ ἕπεο προτέρω, ἵνα τοι πὰρ ξείνια θείω.
Il.18.388 ὣς ἄρα φωνήσασα πρόσω ἄγε δῖα θεάων.
Il.18.389 τὴν μὲν ἔπειτα καθεῖσεν ἐπὶ θρόνου ἀργυροήλου
Il.18.390 καλοῦ δαιδαλέου· ὑπὸ δὲ θρῆνυς ποσὶν ἦεν·
Il.18.391 κέκλετο δʼ Ἥφαιστον κλυτοτέχνην εἶπέ τε μῦθον·
Il.18.392 Ἥφαιστε πρόμολʼ ὧδε· Θέτις νύ τι σεῖο χατίζει.
Il.18.393 τὴν δʼ ἠμείβετʼ ἔπειτα περικλυτὸς ἀμφιγυήεις·
Il.18.394 ἦ ῥά νύ μοι δεινή τε καὶ αἰδοίη θεὸς ἔνδον,
Il.18.395 ἥ μʼ ἐσάωσʼ ὅτε μʼ ἄλγος ἀφίκετο τῆλε πεσόντα
Il.18.396 μητρὸς ἐμῆς ἰότητι κυνώπιδος, ἥ μʼ ἐθέλησε
Il.18.397 κρύψαι χωλὸν ἐόντα· τότʼ ἂν πάθον ἄλγεα θυμῷ,
Il.18.398 εἰ μή μʼ Εὐρυνόμη τε Θέτις θʼ ὑπεδέξατο κόλπῳ
Il.18.399 Εὐρυνόμη θυγάτηρ ἀψορρόου Ὠκεανοῖο.
Il.18.400 τῇσι παρʼ εἰνάετες χάλκευον δαίδαλα πολλά,
Il.18.401 πόρπας τε γναμπτάς θʼ ἕλικας κάλυκάς τε καὶ ὅρμους
Il.18.402 ἐν σπῆϊ γλαφυρῷ· περὶ δὲ ῥόος Ὠκεανοῖο
Il.18.403 ἀφρῷ μορμύρων ῥέεν ἄσπετος· οὐδέ τις ἄλλος
Il.18.404 ᾔδεεν οὔτε θεῶν οὔτε θνητῶν ἀνθρώπων,
Il.18.405 ἀλλὰ Θέτις τε καὶ Εὐρυνόμη ἴσαν, αἵ μʼ ἐσάωσαν.
Il.18.406 ἣ νῦν ἡμέτερον δόμον ἵκει· τώ με μάλα χρεὼ
Il.18.407 πάντα Θέτι καλλιπλοκάμῳ ζῳάγρια τίνειν.
Il.18.408 ἀλλὰ σὺ μὲν νῦν οἱ παράθες ξεινήϊα καλά,
Il.18.409 ὄφρʼ ἂν ἐγὼ φύσας ἀποθείομαι ὅπλά τε πάντα.
Il.18.410 ἦ, καὶ ἀπʼ ἀκμοθέτοιο πέλωρ αἴητον ἀνέστη
Il.18.411 χωλεύων· ὑπὸ δὲ κνῆμαι ῥώοντο ἀραιαί.
Il.18.412 φύσας μέν ῥʼ ἀπάνευθε τίθει πυρός, ὅπλά τε πάντα
Il.18.413 λάρνακʼ ἐς ἀργυρέην συλλέξατο, τοῖς ἐπονεῖτο·
Il.18.414 σπόγγῳ δʼ ἀμφὶ πρόσωπα καὶ ἄμφω χεῖρʼ ἀπομόργνυ
Il.18.415 αὐχένα τε στιβαρὸν καὶ στήθεα λαχνήεντα,
Il.18.416 δῦ δὲ χιτῶνʼ, ἕλε δὲ σκῆπτρον παχύ, βῆ δὲ θύραζε
Il.18.417 χωλεύων· ὑπὸ δʼ ἀμφίπολοι ῥώοντο ἄνακτι
Il.18.418 χρύσειαι ζωῇσι νεήνισιν εἰοικυῖαι.
Il.18.419 τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ
Il.18.420 καὶ σθένος, ἀθανάτων δὲ θεῶν ἄπο ἔργα ἴσασιν.
Il.18.421 αἳ μὲν ὕπαιθα ἄνακτος ἐποίπνυον· αὐτὰρ ὃ ἔρρων
Il.18.422 πλησίον, ἔνθα Θέτις περ, ἐπὶ θρόνου ἷζε φαεινοῦ,
Il.18.423 ἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·
Il.18.424 τίπτε Θέτι τανύπεπλε ἱκάνεις ἡμέτερον δῶ
Il.18.425 αἰδοίη τε φίλη τε; πάρος γε μὲν οὔ τι θαμίζεις.
Il.18.426 αὔδα ὅ τι φρονέεις· τελέσαι δέ με θυμὸς ἄνωγεν,
Il.18.427 εἰ δύναμαι τελέσαι γε καὶ εἰ τετελεσμένον ἐστίν.
Il.18.428 τὸν δʼ ἠμείβετʼ ἔπειτα Θέτις κατὰ δάκρυ χέουσα·
Il.18.429 Ἥφαιστʼ, ἦ ἄρα δή τις, ὅσαι θεαί εἰσʼ ἐν Ὀλύμπῳ,
Il.18.430 τοσσάδʼ ἐνὶ φρεσὶν ᾗσιν ἀνέσχετο κήδεα λυγρὰ
Il.18.431 ὅσσʼ ἐμοὶ ἐκ πασέων Κρονίδης Ζεὺς ἄλγεʼ ἔδωκεν;
Il.18.432 ἐκ μέν μʼ ἀλλάων ἁλιάων ἀνδρὶ δάμασσεν
Il.18.433 Αἰακίδῃ Πηλῆϊ, καὶ ἔτλην ἀνέρος εὐνὴν
Il.18.434 πολλὰ μάλʼ οὐκ ἐθέλουσα. ὃ μὲν δὴ γήραϊ λυγρῷ
Il.18.435 κεῖται ἐνὶ μεγάροις ἀρημένος, ἄλλα δέ μοι νῦν,
Il.18.436 υἱὸν ἐπεί μοι δῶκε γενέσθαί τε τραφέμεν τε
Il.18.437 ἔξοχον ἡρώων· ὃ δʼ ἀνέδραμεν ἔρνεϊ ἶσος·
Il.18.438 τὸν μὲν ἐγὼ θρέψασα φυτὸν ὣς γουνῷ ἀλωῆς
Il.18.439 νηυσὶν ἐπιπροέηκα κορωνίσιν Ἴλιον εἴσω
Il.18.440 Τρωσὶ μαχησόμενον· τὸν δʼ οὐχ ὑποδέξομαι αὖτις
Il.18.441 οἴκαδε νοστήσαντα δόμον Πηλήϊον εἴσω.
Il.18.442 ὄφρα δέ μοι ζώει καὶ ὁρᾷ φάος ἠελίοιο
Il.18.443 ἄχνυται, οὐδέ τί οἱ δύναμαι χραισμῆσαι ἰοῦσα.
Il.18.444 κούρην ἣν ἄρα οἱ γέρας ἔξελον υἷες Ἀχαιῶν,
Il.18.445 τὴν ἂψ ἐκ χειρῶν ἕλετο κρείων Ἀγαμέμνων.
Il.18.446 ἤτοι ὃ τῆς ἀχέων φρένας ἔφθιεν· αὐτὰρ Ἀχαιοὺς
Il.18.447 Τρῶες ἐπὶ πρύμνῃσιν ἐείλεον, οὐδὲ θύραζε
Il.18.448 εἴων ἐξιέναι· τὸν δὲ λίσσοντο γέροντες
Il.18.449 Ἀργείων, καὶ πολλὰ περικλυτὰ δῶρʼ ὀνόμαζον.
Il.18.450 ἔνθʼ αὐτὸς μὲν ἔπειτʼ ἠναίνετο λοιγὸν ἀμῦναι,
Il.18.451 αὐτὰρ ὃ Πάτροκλον περὶ μὲν τὰ ἃ τεύχεα ἕσσε,
Il.18.452 πέμπε δέ μιν πόλεμον δέ, πολὺν δʼ ἅμα λαὸν ὄπασσε.
Il.18.453 πᾶν δʼ ἦμαρ μάρναντο περὶ Σκαιῇσι πύλῃσι·
Il.18.454 καί νύ κεν αὐτῆμαρ πόλιν ἔπραθον, εἰ μὴ Ἀπόλλων
Il.18.455 πολλὰ κακὰ ῥέξαντα Μενοιτίου ἄλκιμον υἱὸν
Il.18.456 ἔκτανʼ ἐνὶ προμάχοισι καὶ Ἕκτορι κῦδος ἔδωκε.
Il.18.457 τοὔνεκα νῦν τὰ σὰ γούναθʼ ἱκάνομαι, αἴ κʼ ἐθέλῃσθα
Il.18.458 υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν
Il.18.459 καὶ καλὰς κνημῖδας ἐπισφυρίοις ἀραρυίας
Il.18.460 καὶ θώρηχʼ· ὃ γὰρ ἦν οἱ ἀπώλεσε πιστὸς ἑταῖρος
Il.18.461 Τρωσὶ δαμείς· ὃ δὲ κεῖται ἐπὶ χθονὶ θυμὸν ἀχεύων.
Il.18.462 τὴν δʼ ἠμείβετʼ ἔπειτα περικλυτὸς ἀμφιγυήεις·
Il.18.463 θάρσει· μή τοι ταῦτα μετὰ φρεσὶ σῇσι μελόντων.
Il.18.464 αἲ γάρ μιν θανάτοιο δυσηχέος ὧδε δυναίμην
Il.18.465 νόσφιν ἀποκρύψαι, ὅτε μιν μόρος αἰνὸς ἱκάνοι,
Il.18.466 ὥς οἱ τεύχεα καλὰ παρέσσεται, οἷά τις αὖτε
Il.18.467 ἀνθρώπων πολέων θαυμάσσεται, ὅς κεν ἴδηται.
Il.18.468 ὣς εἰπὼν τὴν μὲν λίπεν αὐτοῦ, βῆ δʼ ἐπὶ φύσας·
Il.18.469 τὰς δʼ ἐς πῦρ ἔτρεψε κέλευσέ τε ἐργάζεσθαι.
Il.18.470 φῦσαι δʼ ἐν χοάνοισιν ἐείκοσι πᾶσαι ἐφύσων
Il.18.471 παντοίην εὔπρηστον ἀϋτμὴν ἐξανιεῖσαι,
Il.18.472 ἄλλοτε μὲν σπεύδοντι παρέμμεναι, ἄλλοτε δʼ αὖτε,
Il.18.473 ὅππως Ἥφαιστός τʼ ἐθέλοι καὶ ἔργον ἄνοιτο.
Il.18.474 χαλκὸν δʼ ἐν πυρὶ βάλλεν ἀτειρέα κασσίτερόν τε
Il.18.475 καὶ χρυσὸν τιμῆντα καὶ ἄργυρον· αὐτὰρ ἔπειτα
Il.18.476 θῆκεν ἐν ἀκμοθέτῳ μέγαν ἄκμονα, γέντο δὲ χειρὶ
Il.18.477 ῥαιστῆρα κρατερήν, ἑτέρηφι δὲ γέντο πυράγρην.
Il.18.478 ποίει δὲ πρώτιστα σάκος μέγα τε στιβαρόν τε
Il.18.479 πάντοσε δαιδάλλων, περὶ δʼ ἄντυγα βάλλε φαεινὴν
Il.18.480 τρίπλακα μαρμαρέην, ἐκ δʼ ἀργύρεον τελαμῶνα.
Il.18.481 πέντε δʼ ἄρʼ αὐτοῦ ἔσαν σάκεος πτύχες· αὐτὰρ ἐν αὐτῷ
Il.18.482 ποίει δαίδαλα πολλὰ ἰδυίῃσι πραπίδεσσιν.
Il.18.483 ἐν μὲν γαῖαν ἔτευξʼ, ἐν δʼ οὐρανόν, ἐν δὲ θάλασσαν,
Il.18.484 ἠέλιόν τʼ ἀκάμαντα σελήνην τε πλήθουσαν,
Il.18.485 ἐν δὲ τὰ τείρεα πάντα, τά τʼ οὐρανὸς ἐστεφάνωται,
Il.18.486 Πληϊάδας θʼ Ὑάδας τε τό τε σθένος Ὠρίωνος
Il.18.487 Ἄρκτόν θʼ, ἣν καὶ Ἄμαξαν ἐπίκλησιν καλέουσιν,
Il.18.488 ἥ τʼ αὐτοῦ στρέφεται καί τʼ Ὠρίωνα δοκεύει,
Il.18.489 οἴη δʼ ἄμμορός ἐστι λοετρῶν Ὠκεανοῖο.
Il.18.490 ἐν δὲ δύω ποίησε πόλεις μερόπων ἀνθρώπων
Il.18.491 καλάς. ἐν τῇ μέν ῥα γάμοι τʼ ἔσαν εἰλαπίναι τε,
Il.18.492 νύμφας δʼ ἐκ θαλάμων δαΐδων ὕπο λαμπομενάων
Il.18.493 ἠγίνεον ἀνὰ ἄστυ, πολὺς δʼ ὑμέναιος ὀρώρει·
Il.18.494 κοῦροι δʼ ὀρχηστῆρες ἐδίνεον, ἐν δʼ ἄρα τοῖσιν
Il.18.495 αὐλοὶ φόρμιγγές τε βοὴν ἔχον· αἳ δὲ γυναῖκες
Il.18.496 ἱστάμεναι θαύμαζον ἐπὶ προθύροισιν ἑκάστη.
Il.18.497 λαοὶ δʼ εἰν ἀγορῇ ἔσαν ἀθρόοι· ἔνθα δὲ νεῖκος
Il.18.498 ὠρώρει, δύο δʼ ἄνδρες ἐνείκεον εἵνεκα ποινῆς
Il.18.499 ἀνδρὸς ἀποφθιμένου· ὃ μὲν εὔχετο πάντʼ ἀποδοῦναι
Il.18.500 δήμῳ πιφαύσκων, ὃ δʼ ἀναίνετο μηδὲν ἑλέσθαι·
Il.18.501 ἄμφω δʼ ἱέσθην ἐπὶ ἴστορι πεῖραρ ἑλέσθαι.
Il.18.502 λαοὶ δʼ ἀμφοτέροισιν ἐπήπυον ἀμφὶς ἀρωγοί·
Il.18.503 κήρυκες δʼ ἄρα λαὸν ἐρήτυον· οἳ δὲ γέροντες
Il.18.504 εἵατʼ ἐπὶ ξεστοῖσι λίθοις ἱερῷ ἐνὶ κύκλῳ,
Il.18.505 σκῆπτρα δὲ κηρύκων ἐν χέρσʼ ἔχον ἠεροφώνων·
Il.18.506 τοῖσιν ἔπειτʼ ἤϊσσον, ἀμοιβηδὶς δὲ δίκαζον.
Il.18.507 κεῖτο δʼ ἄρʼ ἐν μέσσοισι δύω χρυσοῖο τάλαντα,
Il.18.508 τῷ δόμεν ὃς μετὰ τοῖσι δίκην ἰθύντατα εἴποι.
Il.18.509 τὴν δʼ ἑτέρην πόλιν ἀμφὶ δύω στρατοὶ ἥατο λαῶν
Il.18.510 τεύχεσι λαμπόμενοι· δίχα δέ σφισιν ἥνδανε βουλή,
Il.18.511 ἠὲ διαπραθέειν ἢ ἄνδιχα πάντα δάσασθαι
Il.18.512 κτῆσιν ὅσην πτολίεθρον ἐπήρατον ἐντὸς ἔεργεν·
Il.18.513 οἳ δʼ οὔ πω πείθοντο, λόχῳ δʼ ὑπεθωρήσσοντο.
Il.18.514 τεῖχος μέν ῥʼ ἄλοχοί τε φίλαι καὶ νήπια τέκνα
Il.18.515 ῥύατʼ ἐφεσταότες, μετὰ δʼ ἀνέρες οὓς ἔχε γῆρας·
Il.18.516 οἳ δʼ ἴσαν· ἦρχε δʼ ἄρά σφιν Ἄρης καὶ Παλλὰς Ἀθήνη
Il.18.517 ἄμφω χρυσείω, χρύσεια δὲ εἵματα ἕσθην,
Il.18.518 καλὼ καὶ μεγάλω σὺν τεύχεσιν, ὥς τε θεώ περ
Il.18.519 ἀμφὶς ἀριζήλω· λαοὶ δʼ ὑπολίζονες ἦσαν.
Il.18.520 οἳ δʼ ὅτε δή ῥʼ ἵκανον ὅθι σφίσιν εἶκε λοχῆσαι
Il.18.521 ἐν ποταμῷ, ὅθι τʼ ἀρδμὸς ἔην πάντεσσι βοτοῖσιν,
Il.18.522 ἔνθʼ ἄρα τοί γʼ ἵζοντʼ εἰλυμένοι αἴθοπι χαλκῷ.
Il.18.523 τοῖσι δʼ ἔπειτʼ ἀπάνευθε δύω σκοποὶ εἵατο λαῶν
Il.18.524 δέγμενοι ὁππότε μῆλα ἰδοίατο καὶ ἕλικας βοῦς.
Il.18.525 οἳ δὲ τάχα προγένοντο, δύω δʼ ἅμʼ ἕποντο νομῆες
Il.18.526 τερπόμενοι σύριγξι· δόλον δʼ οὔ τι προνόησαν.
Il.18.527 οἳ μὲν τὰ προϊδόντες ἐπέδραμον, ὦκα δʼ ἔπειτα
Il.18.528 τάμνοντʼ ἀμφὶ βοῶν ἀγέλας καὶ πώεα καλὰ
Il.18.529 ἀργεννέων οἰῶν, κτεῖνον δʼ ἐπὶ μηλοβοτῆρας.
Il.18.530 οἳ δʼ ὡς οὖν ἐπύθοντο πολὺν κέλαδον παρὰ βουσὶν
Il.18.531 εἰράων προπάροιθε καθήμενοι, αὐτίκʼ ἐφʼ ἵππων
Il.18.532 βάντες ἀερσιπόδων μετεκίαθον, αἶψα δʼ ἵκοντο.
Il.18.533 στησάμενοι δʼ ἐμάχοντο μάχην ποταμοῖο παρʼ ὄχθας,
Il.18.534 βάλλον δʼ ἀλλήλους χαλκήρεσιν ἐγχείῃσιν.
Il.18.535 ἐν δʼ Ἔρις ἐν δὲ Κυδοιμὸς ὁμίλεον, ἐν δʼ ὀλοὴ Κήρ,
Il.18.536 ἄλλον ζωὸν ἔχουσα νεούτατον, ἄλλον ἄουτον,
Il.18.537 ἄλλον τεθνηῶτα κατὰ μόθον ἕλκε ποδοῖιν·
Il.18.538 εἷμα δʼ ἔχʼ ἀμφʼ ὤμοισι δαφοινεὸν αἵματι φωτῶν.
Il.18.539 ὡμίλευν δʼ ὥς τε ζωοὶ βροτοὶ ἠδʼ ἐμάχοντο,
Il.18.540 νεκρούς τʼ ἀλλήλων ἔρυον κατατεθνηῶτας.
Il.18.541 ἐν δʼ ἐτίθει νειὸν μαλακὴν πίειραν ἄρουραν
Il.18.542 εὐρεῖαν τρίπολον· πολλοὶ δʼ ἀροτῆρες ἐν αὐτῇ
Il.18.543 ζεύγεα δινεύοντες ἐλάστρεον ἔνθα καὶ ἔνθα.
Il.18.544 οἳ δʼ ὁπότε στρέψαντες ἱκοίατο τέλσον ἀρούρης,
Il.18.545 τοῖσι δʼ ἔπειτʼ ἐν χερσὶ δέπας μελιηδέος οἴνου
Il.18.546 δόσκεν ἀνὴρ ἐπιών· τοὶ δὲ στρέψασκον ἀνʼ ὄγμους,
Il.18.547 ἱέμενοι νειοῖο βαθείης τέλσον ἱκέσθαι.
Il.18.548 ἣ δὲ μελαίνετʼ ὄπισθεν, ἀρηρομένῃ δὲ ἐῴκει,
Il.18.549 χρυσείη περ ἐοῦσα· τὸ δὴ περὶ θαῦμα τέτυκτο.
Il.18.550 ἐν δʼ ἐτίθει τέμενος βασιλήϊον· ἔνθα δʼ ἔριθοι
Il.18.551 ἤμων ὀξείας δρεπάνας ἐν χερσὶν ἔχοντες.
Il.18.552 δράγματα δʼ ἄλλα μετʼ ὄγμον ἐπήτριμα πῖπτον ἔραζε,
Il.18.553 ἄλλα δʼ ἀμαλλοδετῆρες ἐν ἐλλεδανοῖσι δέοντο.
Il.18.554 τρεῖς δʼ ἄρʼ ἀμαλλοδετῆρες ἐφέστασαν· αὐτὰρ ὄπισθε
Il.18.555 παῖδες δραγμεύοντες ἐν ἀγκαλίδεσσι φέροντες
Il.18.556 ἀσπερχὲς πάρεχον· βασιλεὺς δʼ ἐν τοῖσι σιωπῇ
Il.18.557 σκῆπτρον ἔχων ἑστήκει ἐπʼ ὄγμου γηθόσυνος κῆρ.
Il.18.558 κήρυκες δʼ ἀπάνευθεν ὑπὸ δρυῒ δαῖτα πένοντο,
Il.18.559 βοῦν δʼ ἱερεύσαντες μέγαν ἄμφεπον· αἳ δὲ γυναῖκες
Il.18.560 δεῖπνον ἐρίθοισιν λεύκʼ ἄλφιτα πολλὰ πάλυνον.
Il.18.561 ἐν δʼ ἐτίθει σταφυλῇσι μέγα βρίθουσαν ἀλωὴν
Il.18.562 καλὴν χρυσείην· μέλανες δʼ ἀνὰ βότρυες ἦσαν,
Il.18.563 ἑστήκει δὲ κάμαξι διαμπερὲς ἀργυρέῃσιν.
Il.18.564 ἀμφὶ δὲ κυανέην κάπετον, περὶ δʼ ἕρκος ἔλασσε
Il.18.565 κασσιτέρου· μία δʼ οἴη ἀταρπιτὸς ἦεν ἐπʼ αὐτήν,
Il.18.566 τῇ νίσοντο φορῆες ὅτε τρυγόῳεν ἀλωήν.
Il.18.567 παρθενικαὶ δὲ καὶ ἠΐθεοι ἀταλὰ φρονέοντες
Il.18.568 πλεκτοῖς ἐν ταλάροισι φέρον μελιηδέα καρπόν.
Il.18.569 τοῖσιν δʼ ἐν μέσσοισι πάϊς φόρμιγγι λιγείῃ
Il.18.570 ἱμερόεν κιθάριζε, λίνον δʼ ὑπὸ καλὸν ἄειδε
Il.18.571 λεπταλέῃ φωνῇ· τοὶ δὲ ῥήσσοντες ἁμαρτῇ
Il.18.572 μολπῇ τʼ ἰυγμῷ τε ποσὶ σκαίροντες ἕποντο.
Il.18.573 ἐν δʼ ἀγέλην ποίησε βοῶν ὀρθοκραιράων·
Il.18.574 αἳ δὲ βόες χρυσοῖο τετεύχατο κασσιτέρου τε,
Il.18.575 μυκηθμῷ δʼ ἀπὸ κόπρου ἐπεσσεύοντο νομὸν δὲ
Il.18.576 πὰρ ποταμὸν κελάδοντα, παρὰ ῥοδανὸν δονακῆα.
Il.18.577 χρύσειοι δὲ νομῆες ἅμʼ ἐστιχόωντο βόεσσι
Il.18.578 τέσσαρες, ἐννέα δέ σφι κύνες πόδας ἀργοὶ ἕποντο.
Il.18.579 σμερδαλέω δὲ λέοντε δύʼ ἐν πρώτῃσι βόεσσι
Il.18.580 ταῦρον ἐρύγμηλον ἐχέτην· ὃ δὲ μακρὰ μεμυκὼς
Il.18.581 ἕλκετο· τὸν δὲ κύνες μετεκίαθον ἠδʼ αἰζηοί.
Il.18.582 τὼ μὲν ἀναρρήξαντε βοὸς μεγάλοιο βοείην
Il.18.583 ἔγκατα καὶ μέλαν αἷμα λαφύσσετον· οἳ δὲ νομῆες
Il.18.584 αὔτως ἐνδίεσαν ταχέας κύνας ὀτρύνοντες.
Il.18.585 οἳ δʼ ἤτοι δακέειν μὲν ἀπετρωπῶντο λεόντων,
Il.18.586 ἱστάμενοι δὲ μάλʼ ἐγγὺς ὑλάκτεον ἔκ τʼ ἀλέοντο.
Il.18.587 ἐν δὲ νομὸν ποίησε περικλυτὸς ἀμφιγυήεις
Il.18.588 ἐν καλῇ βήσσῃ μέγαν οἰῶν ἀργεννάων,
Il.18.589 σταθμούς τε κλισίας τε κατηρεφέας ἰδὲ σηκούς.
Il.18.590 ἐν δὲ χορὸν ποίκιλλε περικλυτὸς ἀμφιγυήεις,
Il.18.591 τῷ ἴκελον οἷόν ποτʼ ἐνὶ Κνωσῷ εὐρείῃ
Il.18.592 Δαίδαλος ἤσκησεν καλλιπλοκάμῳ Ἀριάδνῃ.
Il.18.593 ἔνθα μὲν ἠΐθεοι καὶ παρθένοι ἀλφεσίβοιαι
Il.18.594 ὀρχεῦντʼ ἀλλήλων ἐπὶ καρπῷ χεῖρας ἔχοντες.
Il.18.595 τῶν δʼ αἳ μὲν λεπτὰς ὀθόνας ἔχον, οἳ δὲ χιτῶνας
Il.18.596 εἵατʼ ἐϋννήτους, ἦκα στίλβοντας ἐλαίῳ·
Il.18.597 καί ῥʼ αἳ μὲν καλὰς στεφάνας ἔχον, οἳ δὲ μαχαίρας
Il.18.598 εἶχον χρυσείας ἐξ ἀργυρέων τελαμώνων.
Il.18.599 οἳ δʼ ὁτὲ μὲν θρέξασκον ἐπισταμένοισι πόδεσσι
Il.18.600 ῥεῖα μάλʼ, ὡς ὅτε τις τροχὸν ἄρμενον ἐν παλάμῃσιν
Il.18.601 ἑζόμενος κεραμεὺς πειρήσεται, αἴ κε θέῃσιν·
Il.18.602 ἄλλοτε δʼ αὖ θρέξασκον ἐπὶ στίχας ἀλλήλοισι.
Il.18.603 πολλὸς δʼ ἱμερόεντα χορὸν περιίσταθʼ ὅμιλος
Il.18.604 τερπόμενοι· δοιὼ δὲ κυβιστητῆρε κατʼ αὐτοὺς
Il.18.605 μολπῆς ἐξάρχοντες ἐδίνευον κατὰ μέσσους.
Il.18.606 ἐν δʼ ἐτίθει ποταμοῖο μέγα σθένος Ὠκεανοῖο
Il.18.607 ἄντυγα πὰρ πυμάτην σάκεος πύκα ποιητοῖο.
Il.18.608 αὐτὰρ ἐπεὶ δὴ τεῦξε σάκος μέγα τε στιβαρόν τε,
Il.18.609 τεῦξʼ ἄρα οἱ θώρηκα φαεινότερον πυρὸς αὐγῆς,
Il.18.610 τεῦξε δέ οἱ κόρυθα βριαρὴν κροτάφοις ἀραρυῖαν
Il.18.611 καλὴν δαιδαλέην, ἐπὶ δὲ χρύσεον λόφον ἧκε,
Il.18.612 τεῦξε δέ οἱ κνημῖδας ἑανοῦ κασσιτέροιο.
Il.18.613 αὐτὰρ ἐπεὶ πάνθʼ ὅπλα κάμε κλυτὸς ἀμφιγυήεις,
Il.18.614 μητρὸς Ἀχιλλῆος θῆκε προπάροιθεν ἀείρας.
Il.18.615 ἣ δʼ ἴρηξ ὣς ἆλτο κατʼ Οὐλύμπου νιφόεντος
Il.18.616 τεύχεα μαρμαίροντα παρʼ Ἡφαίστοιο φέρουσα.
Il.19.1 Ἠὼς μὲν κροκόπεπλος ἀπʼ Ὠκεανοῖο ῥοάων
Il.19.2 ὄρνυθʼ, ἵνʼ ἀθανάτοισι φόως φέροι ἠδὲ βροτοῖσιν·
Il.19.3 ἣ δʼ ἐς νῆας ἵκανε θεοῦ πάρα δῶρα φέρουσα.
Il.19.4 εὗρε δὲ Πατρόκλῳ περικείμενον ὃν φίλον υἱὸν
Il.19.5 κλαίοντα λιγέως· πολέες δʼ ἀμφʼ αὐτὸν ἑταῖροι
Il.19.6 μύρονθʼ· ἣ δʼ ἐν τοῖσι παρίστατο δῖα θεάων,
Il.19.7 ἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·
Il.19.8 τέκνον ἐμὸν τοῦτον μὲν ἐάσομεν ἀχνύμενοί περ
Il.19.9 κεῖσθαι, ἐπεὶ δὴ πρῶτα θεῶν ἰότητι δαμάσθη·
Il.19.10 τύνη δʼ Ἡφαίστοιο πάρα κλυτὰ τεύχεα δέξο
Il.19.11 καλὰ μάλʼ, οἷʼ οὔ πώ τις ἀνὴρ ὤμοισι φόρησεν.
Il.19.12 ὡς ἄρα φωνήσασα θεὰ κατὰ τεύχεʼ ἔθηκε
Il.19.13 πρόσθεν Ἀχιλλῆος· τὰ δʼ ἀνέβραχε δαίδαλα πάντα.
Il.19.14 Μυρμιδόνας δʼ ἄρα πάντας ἕλε τρόμος, οὐδέ τις ἔτλη
Il.19.15 ἄντην εἰσιδέειν, ἀλλʼ ἔτρεσαν. αὐτὰρ Ἀχιλλεὺς
Il.19.16 ὡς εἶδʼ, ὥς μιν μᾶλλον ἔδυ χόλος, ἐν δέ οἱ ὄσσε
Il.19.17 δεινὸν ὑπὸ βλεφάρων ὡς εἰ σέλας ἐξεφάανθεν·
Il.19.18 τέρπετο δʼ ἐν χείρεσσιν ἔχων θεοῦ ἀγλαὰ δῶρα.
Il.19.19 αὐτὰρ ἐπεὶ φρεσὶν ᾗσι τετάρπετο δαίδαλα λεύσσων
Il.19.20 αὐτίκα μητέρα ἣν ἔπεα πτερόεντα προσηύδα·
Il.19.21 μῆτερ ἐμὴ τὰ μὲν ὅπλα θεὸς πόρεν οἷʼ ἐπιεικὲς
Il.19.22 ἔργʼ ἔμεν ἀθανάτων, μὴ δὲ βροτὸν ἄνδρα τελέσσαι.
Il.19.23 νῦν δʼ ἤτοι μὲν ἐγὼ θωρήξομαι· ἀλλὰ μάλʼ αἰνῶς
Il.19.24 δείδω μή μοι τόφρα Μενοιτίου ἄλκιμον υἱὸν
Il.19.25 μυῖαι καδδῦσαι κατὰ χαλκοτύπους ὠτειλὰς
Il.19.26 εὐλὰς ἐγγείνωνται, ἀεικίσσωσι δὲ νεκρόν,
Il.19.27 ἐκ δʼ αἰὼν πέφαται, κατὰ δὲ χρόα πάντα σαπήῃ.
Il.19.28 τὸν δʼ ἠμείβετʼ ἔπειτα θεὰ Θέτις ἀργυρόπεζα·
Il.19.29 τέκνον μή τοι ταῦτα μετὰ φρεσὶ σῇσι μελόντων.
Il.19.30 τῷ μὲν ἐγὼ πειρήσω ἀλαλκεῖν ἄγρια φῦλα
Il.19.31 μυίας, αἵ ῥά τε φῶτας ἀρηϊφάτους κατέδουσιν·
Il.19.32 ἤν περ γὰρ κεῖταί γε τελεσφόρον εἰς ἐνιαυτόν,
Il.19.33 αἰεὶ τῷ γʼ ἔσται χρὼς ἔμπεδος, ἢ καὶ ἀρείων.
Il.19.34 ἀλλὰ σύ γʼ εἰς ἀγορὴν καλέσας ἥρωας Ἀχαιοὺς
Il.19.35 μῆνιν ἀποειπὼν Ἀγαμέμνονι ποιμένι λαῶν
Il.19.36 αἶψα μάλʼ ἐς πόλεμον θωρήσσεο, δύσεο δʼ ἀλκήν.
Il.19.37 ὣς ἄρα φωνήσασα μένος πολυθαρσὲς ἐνῆκε,
Il.19.38 Πατρόκλῳ δʼ αὖτʼ ἀμβροσίην καὶ νέκταρ ἐρυθρὸν
Il.19.39 στάξε κατὰ ῥινῶν, ἵνα οἱ χρὼς ἔμπεδος εἴη.
Il.19.40 αὐτὰρ ὃ βῆ παρὰ θῖνα θαλάσσης δῖος Ἀχιλλεὺς
Il.19.41 σμερδαλέα ἰάχων, ὦρσεν δʼ ἥρωας Ἀχαιούς.
Il.19.42 καί ῥʼ οἵ περ τὸ πάρος γε νεῶν ἐν ἀγῶνι μένεσκον
Il.19.43 οἵ τε κυβερνῆται καὶ ἔχον οἰήϊα νηῶν
Il.19.44 καὶ ταμίαι παρὰ νηυσὶν ἔσαν σίτοιο δοτῆρες,
Il.19.45 καὶ μὴν οἳ τότε γʼ εἰς ἀγορὴν ἴσαν, οὕνεκʼ Ἀχιλλεὺς
Il.19.46 ἐξεφάνη, δηρὸν δὲ μάχης ἐπέπαυτʼ ἀλεγεινῆς.
Il.19.47 τὼ δὲ δύω σκάζοντε βάτην Ἄρεος θεράποντε
Il.19.48 Τυδεΐδης τε μενεπτόλεμος καὶ δῖος Ὀδυσσεὺς
Il.19.49 ἔγχει ἐρειδομένω· ἔτι γὰρ ἔχον ἕλκεα λυγρά·
Il.19.50 κὰδ δὲ μετὰ πρώτῃ ἀγορῇ ἵζοντο κιόντες.
Il.19.51 αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων
Il.19.52 ἕλκος ἔχων· καὶ γὰρ τὸν ἐνὶ κρατερῇ ὑσμίνῃ
Il.19.53 οὖτα Κόων Ἀντηνορίδης χαλκήρεϊ δουρί.
Il.19.54 αὐτὰρ ἐπεὶ δὴ πάντες ἀολλίσθησαν Ἀχαιοί,
Il.19.55 τοῖσι δʼ ἀνιστάμενος μετέφη πόδας ὠκὺς Ἀχιλλεύς·
Il.19.56 Ἀτρεΐδη ἦ ἄρ τι τόδʼ ἀμφοτέροισιν ἄρειον
Il.19.57 ἔπλετο σοὶ καὶ ἐμοί, ὅ τε νῶΐ περ ἀχνυμένω κῆρ
Il.19.58 θυμοβόρῳ ἔριδι μενεήναμεν εἵνεκα κούρης;
Il.19.59 τὴν ὄφελʼ ἐν νήεσσι κατακτάμεν Ἄρτεμις ἰῷ
Il.19.60 ἤματι τῷ ὅτʼ ἐγὼν ἑλόμην Λυρνησσὸν ὀλέσσας·
Il.19.61 τώ κʼ οὐ τόσσοι Ἀχαιοὶ ὀδὰξ ἕλον ἄσπετον οὖδας
Il.19.62 δυσμενέων ὑπὸ χερσὶν ἐμεῦ ἀπομηνίσαντος.
Il.19.63 Ἕκτορι μὲν καὶ Τρωσὶ τὸ κέρδιον· αὐτὰρ Ἀχαιοὺς
Il.19.64 δηρὸν ἐμῆς καὶ σῆς ἔριδος μνήσεσθαι ὀΐω.
Il.19.65 ἀλλὰ τὰ μὲν προτετύχθαι ἐάσομεν ἀχνύμενοί περ
Il.19.66 θυμὸν ἐνὶ στήθεσσι φίλον δαμάσαντες ἀνάγκῃ·
Il.19.67 νῦν δʼ ἤτοι μὲν ἐγὼ παύω χόλον, οὐδέ τί με χρὴ
Il.19.68 ἀσκελέως αἰεὶ μενεαινέμεν· ἀλλʼ ἄγε θᾶσσον
Il.19.69 ὄτρυνον πόλεμον δὲ κάρη κομόωντας Ἀχαιούς,
Il.19.70 ὄφρʼ ἔτι καὶ Τρώων πειρήσομαι ἀντίον ἐλθὼν
Il.19.71 αἴ κʼ ἐθέλωσʼ ἐπὶ νηυσὶν ἰαύειν· ἀλλά τινʼ οἴω
Il.19.72 ἀσπασίως αὐτῶν γόνυ κάμψειν, ὅς κε φύγῃσι
Il.19.73 δηΐου ἐκ πολέμοιο ὑπʼ ἔγχεος ἡμετέροιο.
Il.19.74 ὣς ἔφαθʼ, οἳ δʼ ἐχάρησαν ἐϋκνήμιδες Ἀχαιοὶ
Il.19.75 μῆνιν ἀπειπόντος μεγαθύμου Πηλεΐωνος.
Il.19.76 τοῖσι δὲ καὶ μετέειπεν ἄναξ ἀνδρῶν Ἀγαμέμνων
Il.19.77 αὐτόθεν ἐξ ἕδρης, οὐδʼ ἐν μέσσοισιν ἀναστάς·
Il.19.78 ὦ φίλοι ἥρωες Δαναοὶ θεράποντες Ἄρηος
Il.19.79 ἑσταότος μὲν καλὸν ἀκούειν, οὐδὲ ἔοικεν
Il.19.80 ὑββάλλειν· χαλεπὸν γὰρ ἐπισταμένῳ περ ἐόντι.
Il.19.81 ἀνδρῶν δʼ ἐν πολλῷ ὁμάδῳ πῶς κέν τις ἀκούσαι
Il.19.82 ἢ εἴποι; βλάβεται δὲ λιγύς περ ἐὼν ἀγορητής.
Il.19.83 Πηλεΐδῃ μὲν ἐγὼν ἐνδείξομαι· αὐτὰρ οἱ ἄλλοι
Il.19.84 σύνθεσθʼ Ἀργεῖοι, μῦθόν τʼ εὖ γνῶτε ἕκαστος.
Il.19.85 πολλάκι δή μοι τοῦτον Ἀχαιοὶ μῦθον ἔειπον
Il.19.86 καί τέ με νεικείεσκον· ἐγὼ δʼ οὐκ αἴτιός εἰμι,
Il.19.87 ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,
Il.19.88 οἵ τέ μοι εἰν ἀγορῇ φρεσὶν ἔμβαλον ἄγριον ἄτην,
Il.19.89 ἤματι τῷ ὅτʼ Ἀχιλλῆος γέρας αὐτὸς ἀπηύρων.
Il.19.90 ἀλλὰ τί κεν ῥέξαιμι; θεὸς διὰ πάντα τελευτᾷ.
Il.19.91 πρέσβα Διὸς θυγάτηρ Ἄτη, ἣ πάντας ἀᾶται,
Il.19.92 οὐλομένη· τῇ μέν θʼ ἁπαλοὶ πόδες· οὐ γὰρ ἐπʼ οὔδει
Il.19.93 πίλναται, ἀλλʼ ἄρα ἥ γε κατʼ ἀνδρῶν κράατα βαίνει
Il.19.94 βλάπτουσʼ ἀνθρώπους· κατὰ δʼ οὖν ἕτερόν γε πέδησε.
Il.19.95 καὶ γὰρ δή νύ ποτε Ζεὺς ἄσατο, τόν περ ἄριστον
Il.19.96 ἀνδρῶν ἠδὲ θεῶν φασʼ ἔμμεναι· ἀλλʼ ἄρα καὶ τὸν
Il.19.97 Ἥρη θῆλυς ἐοῦσα δολοφροσύνῃς ἀπάτησεν,
Il.19.98 ἤματι τῷ ὅτʼ ἔμελλε βίην Ἡρακληείην
Il.19.99 Ἀλκμήνη τέξεσθαι ἐϋστεφάνῳ ἐνὶ Θήβῃ.
Il.19.100 ἤτοι ὅ γʼ εὐχόμενος μετέφη πάντεσσι θεοῖσι·
Il.19.101 κέκλυτέ μευ πάντές τε θεοὶ πᾶσαί τε θέαιναι,
Il.19.102 ὄφρʼ εἴπω τά με θυμὸς ἐνὶ στήθεσσιν ἀνώγει.
Il.19.103 σήμερον ἄνδρα φόως δὲ μογοστόκος Εἰλείθυια
Il.19.104 ἐκφανεῖ, ὃς πάντεσσι περικτιόνεσσιν ἀνάξει,
Il.19.105 τῶν ἀνδρῶν γενεῆς οἵ θʼ αἵματος ἐξ ἐμεῦ εἰσί.
Il.19.106 τὸν δὲ δολοφρονέουσα προσηύδα πότνια Ἥρη·
Il.19.107 ψευστήσεις, οὐδʼ αὖτε τέλος μύθῳ ἐπιθήσεις.
Il.19.108 εἰ δʼ ἄγε νῦν μοι ὄμοσσον Ὀλύμπιε καρτερὸν ὅρκον,
Il.19.109 ἦ μὲν τὸν πάντεσσι περικτιόνεσσιν ἀνάξειν
Il.19.110 ὅς κεν ἐπʼ ἤματι τῷδε πέσῃ μετὰ ποσσὶ γυναικὸς
Il.19.111 τῶν ἀνδρῶν οἳ σῆς ἐξ αἵματός εἰσι γενέθλης.
Il.19.112 ὣς ἔφατο· Ζεὺς δʼ οὔ τι δολοφροσύνην ἐνόησεν,
Il.19.113 ἀλλʼ ὄμοσεν μέγαν ὅρκον, ἔπειτα δὲ πολλὸν ἀάσθη.
Il.19.114 Ἥρη δʼ ἀΐξασα λίπεν ῥίον Οὐλύμποιο,
Il.19.115 καρπαλίμως δʼ ἵκετʼ Ἄργος Ἀχαιικόν, ἔνθʼ ἄρα ᾔδη
Il.19.116 ἰφθίμην ἄλοχον Σθενέλου Περσηϊάδαο.
Il.19.117 ἣ δʼ ἐκύει φίλον υἱόν, ὃ δʼ ἕβδομος ἑστήκει μείς·
Il.19.118 ἐκ δʼ ἄγαγε πρὸ φόως δὲ καὶ ἠλιτόμηνον ἐόντα,
Il.19.119 Ἀλκμήνης δʼ ἀπέπαυσε τόκον, σχέθε δʼ Εἰλειθυίας.
Il.19.120 αὐτὴ δʼ ἀγγελέουσα Δία Κρονίωνα προσηύδα·
Il.19.121 Ζεῦ πάτερ ἀργικέραυνε ἔπος τί τοι ἐν φρεσὶ θήσω·
Il.19.122 ἤδη ἀνὴρ γέγονʼ ἐσθλὸς ὃς Ἀργείοισιν ἀνάξει
Il.19.123 Εὐρυσθεὺς Σθενέλοιο πάϊς Περσηϊάδαο
Il.19.124 σὸν γένος· οὔ οἱ ἀεικὲς ἀνασσέμεν Ἀργείοισιν.
Il.19.125 ὣς φάτο, τὸν δʼ ἄχος ὀξὺ κατὰ φρένα τύψε βαθεῖαν·
Il.19.126 αὐτίκα δʼ εἷλʼ Ἄτην κεφαλῆς λιπαροπλοκάμοιο
Il.19.127 χωόμενος φρεσὶν ᾗσι, καὶ ὤμοσε καρτερὸν ὅρκον
Il.19.128 μή ποτʼ ἐς Οὔλυμπόν τε καὶ οὐρανὸν ἀστερόεντα
Il.19.129 αὖτις ἐλεύσεσθαι Ἄτην, ἣ πάντας ἀᾶται.
Il.19.130 ὣς εἰπὼν ἔρριψεν ἀπʼ οὐρανοῦ ἀστερόεντος
Il.19.131 χειρὶ περιστρέψας· τάχα δʼ ἵκετο ἔργʼ ἀνθρώπων.
Il.19.132 τὴν αἰεὶ στενάχεσχʼ ὅθʼ ἑὸν φίλον υἱὸν ὁρῷτο
Il.19.133 ἔργον ἀεικὲς ἔχοντα ὑπʼ Εὐρυσθῆος ἀέθλων.
Il.19.134 ὣς καὶ ἐγών, ὅτε δʼ αὖτε μέγας κορυθαίολος Ἕκτωρ
Il.19.135 Ἀργείους ὀλέκεσκεν ἐπὶ πρυμνῇσι νέεσσιν,
Il.19.136 οὐ δυνάμην λελαθέσθʼ Ἄτης ᾗ πρῶτον ἀάσθην.
Il.19.137 ἀλλʼ ἐπεὶ ἀασάμην καί μευ φρένας ἐξέλετο Ζεύς,
Il.19.138 ἂψ ἐθέλω ἀρέσαι, δόμεναί τʼ ἀπερείσιʼ ἄποινα·
Il.19.139 ἀλλʼ ὄρσευ πόλεμον δὲ καὶ ἄλλους ὄρνυθι λαούς.
Il.19.140 δῶρα δʼ ἐγὼν ὅδε πάντα παρασχέμεν ὅσσά τοι ἐλθὼν
Il.19.141 χθιζὸς ἐνὶ κλισίῃσιν ὑπέσχετο δῖος Ὀδυσσεύς.
Il.19.142 εἰ δʼ ἐθέλεις, ἐπίμεινον ἐπειγόμενός περ Ἄρηος,
Il.19.143 δῶρα δέ τοι θεράποντες ἐμῆς παρὰ νηὸς ἑλόντες
Il.19.144 οἴσουσʼ, ὄφρα ἴδηαι ὅ τοι μενοεικέα δώσω.
Il.19.145 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.19.146 Ἀτρεΐδη κύδιστε ἄναξ ἀνδρῶν Ἀγάμεμνον
Il.19.147 δῶρα μὲν αἴ κʼ ἐθέλῃσθα παρασχέμεν, ὡς ἐπιεικές,
Il.19.148 ἤ τʼ ἐχέμεν παρὰ σοί· νῦν δὲ μνησώμεθα χάρμης
Il.19.149 αἶψα μάλʼ· οὐ γὰρ χρὴ κλοτοπεύειν ἐνθάδʼ ἐόντας
Il.19.150 οὐδὲ διατρίβειν· ἔτι γὰρ μέγα ἔργον ἄρεκτον·
Il.19.151 ὥς κέ τις αὖτʼ Ἀχιλῆα μετὰ πρώτοισιν ἴδηται
Il.19.152 ἔγχεϊ χαλκείῳ Τρώων ὀλέκοντα φάλαγγας.
Il.19.153 ὧδέ τις ὑμείων μεμνημένος ἀνδρὶ μαχέσθω.
Il.19.154 τὸν δʼ ἀπαμειβόμενος προσέφη πολύμητις Ὀδυσσεύς·
Il.19.155 μὴ δʼ οὕτως, ἀγαθός περ ἐών, θεοείκελʼ Ἀχιλλεῦ
Il.19.156 νήστιας ὄτρυνε προτὶ Ἴλιον υἷας Ἀχαιῶν
Il.19.157 Τρωσὶ μαχησομένους, ἐπεὶ οὐκ ὀλίγον χρόνον ἔσται
Il.19.158 φύλοπις, εὖτʼ ἂν πρῶτον ὁμιλήσωσι φάλαγγες
Il.19.159 ἀνδρῶν, ἐν δὲ θεὸς πνεύσῃ μένος ἀμφοτέροισιν.
Il.19.160 ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς
Il.19.161 σίτου καὶ οἴνοιο· τὸ γὰρ μένος ἐστὶ καὶ ἀλκή.
Il.19.162 οὐ γὰρ ἀνὴρ πρόπαν ἦμαρ ἐς ἠέλιον καταδύντα
Il.19.163 ἄκμηνος σίτοιο δυνήσεται ἄντα μάχεσθαι·
Il.19.164 εἴ περ γὰρ θυμῷ γε μενοινάᾳ πολεμίζειν,
Il.19.165 ἀλλά τε λάθρῃ γυῖα βαρύνεται, ἠδὲ κιχάνει
Il.19.166 δίψά τε καὶ λιμός, βλάβεται δέ τε γούνατʼ ἰόντι.
Il.19.167 ὃς δέ κʼ ἀνὴρ οἴνοιο κορεσσάμενος καὶ ἐδωδῆς
Il.19.168 ἀνδράσι δυσμενέεσσι πανημέριος πολεμίζῃ,
Il.19.169 θαρσαλέον νύ οἱ ἦτορ ἐνὶ φρεσίν, οὐδέ τι γυῖα
Il.19.170 πρὶν κάμνει πρὶν πάντας ἐρωῆσαι πολέμοιο.
Il.19.171 ἀλλʼ ἄγε λαὸν μὲν σκέδασον καὶ δεῖπνον ἄνωχθι
Il.19.172 ὅπλεσθαι· τὰ δὲ δῶρα ἄναξ ἀνδρῶν Ἀγαμέμνων
Il.19.173 οἰσέτω ἐς μέσσην ἀγορήν, ἵνα πάντες Ἀχαιοὶ
Il.19.174 ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.
Il.19.175 ὀμνυέτω δέ τοι ὅρκον ἐν Ἀργείοισιν ἀναστὰς
Il.19.176 μή ποτε τῆς εὐνῆς ἐπιβήμεναι ἠδὲ μιγῆναι·
Il.19.177 ἣ θέμις ἐστὶν ἄναξ ἤ τʼ ἀνδρῶν ἤ τε γυναικῶν·
Il.19.178 καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.
Il.19.179 αὐτὰρ ἔπειτά σε δαιτὶ ἐνὶ κλισίῃς ἀρεσάσθω
Il.19.180 πιείρῃ, ἵνα μή τι δίκης ἐπιδευὲς ἔχῃσθα.
Il.19.181 Ἀτρεΐδη σὺ δʼ ἔπειτα δικαιότερος καὶ ἐπʼ ἄλλῳ
Il.19.182 ἔσσεαι. οὐ μὲν γάρ τι νεμεσσητὸν βασιλῆα
Il.19.183 ἄνδρʼ ἀπαρέσσασθαι ὅτε τις πρότερος χαλεπήνῃ.
Il.19.184 τὸν δʼ αὖτε προσέειπεν ἄναξ ἀνδρῶν Ἀγαμέμνων·
Il.19.185 χαίρω σεῦ Λαερτιάδη τὸν μῦθον ἀκούσας·
Il.19.186 ἐν μοίρῃ γὰρ πάντα διίκεο καὶ κατέλεξας.
Il.19.187 ταῦτα δʼ ἐγὼν ἐθέλω ὀμόσαι, κέλεται δέ με θυμός,
Il.19.188 οὐδʼ ἐπιορκήσω πρὸς δαίμονος. αὐτὰρ Ἀχιλλεὺς
Il.19.189 μιμνέτω αὐτόθι τεῖος ἐπειγόμενός περ Ἄρηος·
Il.19.190 μίμνετε δʼ ἄλλοι πάντες ἀολλέες, ὄφρά κε δῶρα
Il.19.191 ἐκ κλισίης ἔλθῃσι καὶ ὅρκια πιστὰ τάμωμεν.
Il.19.192 σοὶ δʼ αὐτῷ τόδʼ ἐγὼν ἐπιτέλλομαι ἠδὲ κελεύω·
Il.19.193 κρινάμενος κούρητας ἀριστῆας Παναχαιῶν
Il.19.194 δῶρα ἐμῆς παρὰ νηὸς ἐνεικέμεν, ὅσσʼ Ἀχιλῆϊ
Il.19.195 χθιζὸν ὑπέστημεν δώσειν, ἀγέμεν τε γυναῖκας.
Il.19.196 Ταλθύβιος δέ μοι ὦκα κατὰ στρατὸν εὐρὺν Ἀχαιῶν
Il.19.197 κάπρον ἑτοιμασάτω ταμέειν Διί τʼ Ἠελίῳ τε.
Il.19.198 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.19.199 Ἀτρεΐδη κύδιστε ἄναξ ἀνδρῶν Ἀγάμεμνον
Il.19.200 ἄλλοτέ περ καὶ μᾶλλον ὀφέλλετε ταῦτα πένεσθαι,
Il.19.201 ὁππότε τις μεταπαυσωλὴ πολέμοιο γένηται
Il.19.202 καὶ μένος οὐ τόσον ᾖσιν ἐνὶ στήθεσσιν ἐμοῖσι.
Il.19.203 νῦν δʼ οἳ μὲν κέαται δεδαϊγμένοι, οὓς ἐδάμασσεν
Il.19.204 Ἕκτωρ Πριαμίδης, ὅτε οἱ Ζεὺς κῦδος ἔδωκεν,
Il.19.205 ὑμεῖς δʼ ἐς βρωτὺν ὀτρύνετον· ἦ τʼ ἂν ἔγωγε
Il.19.206 νῦν μὲν ἀνώγοιμι πτολεμίζειν υἷας Ἀχαιῶν
Il.19.207 νήστιας ἀκμήνους, ἅμα δʼ ἠελίῳ καταδύντι
Il.19.208 τεύξεσθαι μέγα δόρπον, ἐπὴν τεισαίμεθα λώβην.
Il.19.209 πρὶν δʼ οὔ πως ἂν ἔμοιγε φίλον κατὰ λαιμὸν ἰείη
Il.19.210 οὐ πόσις οὐδὲ βρῶσις ἑταίρου τεθνηῶτος
Il.19.211 ὅς μοι ἐνὶ κλισίῃ δεδαϊγμένος ὀξέϊ χαλκῷ
Il.19.212 κεῖται ἀνὰ πρόθυρον τετραμμένος, ἀμφὶ δʼ ἑταῖροι
Il.19.213 μύρονται· τό μοι οὔ τι μετὰ φρεσὶ ταῦτα μέμηλεν,
Il.19.214 ἀλλὰ φόνος τε καὶ αἷμα καὶ ἀργαλέος στόνος ἀνδρῶν.
Il.19.215 τὸν δʼ ἀπαμειβόμενος προσέφη πολύμητις Ὀδυσσεύς·
Il.19.216 ὦ Ἀχιλεῦ Πηλῆος υἱὲ μέγα φέρτατʼ Ἀχαιῶν,
Il.19.217 κρείσσων εἰς ἐμέθεν καὶ φέρτερος οὐκ ὀλίγον περ
Il.19.218 ἔγχει, ἐγὼ δέ κε σεῖο νοήματί γε προβαλοίμην
Il.19.219 πολλόν, ἐπεὶ πρότερος γενόμην καὶ πλείονα οἶδα.
Il.19.220 τώ τοι ἐπιτλήτω κραδίη μύθοισιν ἐμοῖσιν.
Il.19.221 αἶψά τε φυλόπιδος πέλεται κόρος ἀνθρώποισιν,
Il.19.222 ἧς τε πλείστην μὲν καλάμην χθονὶ χαλκὸς ἔχευεν,
Il.19.223 ἄμητος δʼ ὀλίγιστος, ἐπὴν κλίνῃσι τάλαντα
Il.19.224 Ζεύς, ὅς τʼ ἀνθρώπων ταμίης πολέμοιο τέτυκται.
Il.19.225 γαστέρι δʼ οὔ πως ἔστι νέκυν πενθῆσαι Ἀχαιούς·
Il.19.226 λίην γὰρ πολλοὶ καὶ ἐπήτριμοι ἤματα πάντα
Il.19.227 πίπτουσιν· πότε κέν τις ἀναπνεύσειε πόνοιο;
Il.19.228 ἀλλὰ χρὴ τὸν μὲν καταθάπτειν ὅς κε θάνῃσι
Il.19.229 νηλέα θυμὸν ἔχοντας ἐπʼ ἤματι δακρύσαντας·
Il.19.230 ὅσσοι δʼ ἂν πολέμοιο περὶ στυγεροῖο λίπωνται
Il.19.231 μεμνῆσθαι πόσιος καὶ ἐδητύος, ὄφρʼ ἔτι μᾶλλον
Il.19.232 ἀνδράσι δυσμενέεσσι μαχώμεθα νωλεμὲς αἰεὶ
Il.19.233 ἑσσάμενοι χροῒ χαλκὸν ἀτειρέα. μηδέ τις ἄλλην
Il.19.234 λαῶν ὀτρυντὺν ποτιδέγμενος ἰσχαναάσθω·
Il.19.235 ἥδε γὰρ ὀτρυντὺς κακὸν ἔσσεται ὅς κε λίπηται
Il.19.236 νηυσὶν ἐπʼ Ἀργείων· ἀλλʼ ἀθρόοι ὁρμηθέντες
Il.19.237 Τρωσὶν ἐφʼ ἱπποδάμοισιν ἐγείρομεν ὀξὺν Ἄρηα.
Il.19.238 ἦ, καὶ Νέστορος υἷας ὀπάσσατο κυδαλίμοιο
Il.19.239 Φυλεΐδην τε Μέγητα Θόαντά τε Μηριόνην τε
Il.19.240 καὶ Κρειοντιάδην Λυκομήδεα καὶ Μελάνιππον·
Il.19.241 βὰν δʼ ἴμεν ἐς κλισίην Ἀγαμέμνονος Ἀτρεΐδαο.
Il.19.242 αὐτίκʼ ἔπειθʼ ἅμα μῦθος ἔην, τετέλεστο δὲ ἔργον·
Il.19.243 ἑπτὰ μὲν ἐκ κλισίης τρίποδας φέρον, οὕς οἱ ὑπέστη,
Il.19.244 αἴθωνας δὲ λέβητας ἐείκοσι, δώδεκα δʼ ἵππους·
Il.19.245 ἐκ δʼ ἄγον αἶψα γυναῖκας ἀμύμονα ἔργα ἰδυίας
Il.19.246 ἕπτʼ, ἀτὰρ ὀγδοάτην Βρισηΐδα καλλιπάρῃον.
Il.19.247 χρυσοῦ δὲ στήσας Ὀδυσεὺς δέκα πάντα τάλαντα
Il.19.248 ἦρχʼ, ἅμα δʼ ἄλλοι δῶρα φέρον κούρητες Ἀχαιῶν.
Il.19.249 καὶ τὰ μὲν ἐν μέσσῃ ἀγορῇ θέσαν, ἂν δʼ Ἀγαμέμνων
Il.19.250 ἵστατο· Ταλθύβιος δὲ θεῷ ἐναλίγκιος αὐδὴν
Il.19.251 κάπρον ἔχων ἐν χερσὶ παρίστατο ποιμένι λαῶν.
Il.19.252 Ἀτρεΐδης δὲ ἐρυσσάμενος χείρεσσι μάχαιραν,
Il.19.253 ἥ οἱ πὰρ ξίφεος μέγα κουλεὸν αἰὲν ἄωρτο,
Il.19.254 κάπρου ἀπὸ τρίχας ἀρξάμενος Διὶ χεῖρας ἀνασχὼν
Il.19.255 εὔχετο· τοὶ δʼ ἄρα πάντες ἐπʼ αὐτόφιν εἵατο σιγῇ
Il.19.256 Ἀργεῖοι κατὰ μοῖραν ἀκούοντες βασιλῆος.
Il.19.257 εὐξάμενος δʼ ἄρα εἶπεν ἰδὼν εἰς οὐρανὸν εὐρύν·
Il.19.258 ἴστω νῦν Ζεὺς πρῶτα θεῶν ὕπατος καὶ ἄριστος
Il.19.259 Γῆ τε καὶ Ἠέλιος καὶ Ἐρινύες, αἵ θʼ ὑπὸ γαῖαν
Il.19.260 ἀνθρώπους τίνυνται, ὅτις κʼ ἐπίορκον ὀμόσσῃ,
Il.19.261 μὴ μὲν ἐγὼ κούρῃ Βρισηΐδι χεῖρʼ ἐπένεικα,
Il.19.262 οὔτʼ εὐνῆς πρόφασιν κεχρημένος οὔτέ τευ ἄλλου.
Il.19.263 ἀλλʼ ἔμενʼ ἀπροτίμαστος ἐνὶ κλισίῃσιν ἐμῇσιν.
Il.19.264 εἰ δέ τι τῶνδʼ ἐπίορκον ἐμοὶ θεοὶ ἄλγεα δοῖεν
Il.19.265 πολλὰ μάλʼ, ὅσσα διδοῦσιν ὅτίς σφʼ ἀλίτηται ὀμόσσας.
Il.19.266 ἦ, καὶ ἀπὸ στόμαχον κάπρου τάμε νηλέϊ χαλκῷ.
Il.19.267 τὸν μὲν Ταλθύβιος πολιῆς ἁλὸς ἐς μέγα λαῖτμα
Il.19.268 ῥῖψʼ ἐπιδινήσας βόσιν ἰχθύσιν· αὐτὰρ Ἀχιλλεὺς
Il.19.269 ἀνστὰς Ἀργείοισι φιλοπτολέμοισι μετηύδα·
Il.19.270 Ζεῦ πάτερ ἦ μεγάλας ἄτας ἄνδρεσσι διδοῖσθα·
Il.19.271 οὐκ ἂν δή ποτε θυμὸν ἐνὶ στήθεσσιν ἐμοῖσιν
Il.19.272 Ἀτρεΐδης ὤρινε διαμπερές, οὐδέ κε κούρην
Il.19.273 ἦγεν ἐμεῦ ἀέκοντος ἀμήχανος· ἀλλά ποθι Ζεὺς
Il.19.274 ἤθελʼ Ἀχαιοῖσιν θάνατον πολέεσσι γενέσθαι.
Il.19.275 νῦν δʼ ἔρχεσθʼ ἐπὶ δεῖπνον, ἵνα ξυνάγωμεν Ἄρηα.
Il.19.276 ὣς ἄρʼ ἐφώνησεν, λῦσεν δʼ ἀγορὴν αἰψηρήν.
Il.19.277 οἳ μὲν ἄρʼ ἐσκίδναντο ἑὴν ἐπὶ νῆα ἕκαστος,
Il.19.278 δῶρα δὲ Μυρμιδόνες μεγαλήτορες ἀμφεπένοντο,
Il.19.279 βὰν δʼ ἐπὶ νῆα φέροντες Ἀχιλλῆος θείοιο.
Il.19.280 καὶ τὰ μὲν ἐν κλισίῃσι θέσαν, κάθισαν δὲ γυναῖκας,
Il.19.281 ἵππους δʼ εἰς ἀγέλην ἔλασαν θεράποντες ἀγαυοί.
Il.19.282 Βρισηῒς δʼ ἄρʼ ἔπειτʼ ἰκέλη χρυσέῃ Ἀφροδίτῃ
Il.19.283 ὡς ἴδε Πάτροκλον δεδαϊγμένον ὀξέϊ χαλκῷ,
Il.19.284 ἀμφʼ αὐτῷ χυμένη λίγʼ ἐκώκυε, χερσὶ δʼ ἄμυσσε
Il.19.285 στήθεά τʼ ἠδʼ ἁπαλὴν δειρὴν ἰδὲ καλὰ πρόσωπα.
Il.19.286 εἶπε δʼ ἄρα κλαίουσα γυνὴ ἐϊκυῖα θεῇσι·
Il.19.287 Πάτροκλέ μοι δειλῇ πλεῖστον κεχαρισμένε θυμῷ
Il.19.288 ζωὸν μέν σε ἔλειπον ἐγὼ κλισίηθεν ἰοῦσα,
Il.19.289 νῦν δέ σε τεθνηῶτα κιχάνομαι ὄρχαμε λαῶν
Il.19.290 ἂψ ἀνιοῦσʼ· ὥς μοι δέχεται κακὸν ἐκ κακοῦ αἰεί.
Il.19.291 ἄνδρα μὲν ᾧ ἔδοσάν με πατὴρ καὶ πότνια μήτηρ
Il.19.292 εἶδον πρὸ πτόλιος δεδαϊγμένον ὀξέϊ χαλκῷ,
Il.19.293 τρεῖς τε κασιγνήτους, τούς μοι μία γείνατο μήτηρ,
Il.19.294 κηδείους, οἳ πάντες ὀλέθριον ἦμαρ ἐπέσπον.
Il.19.295 οὐδὲ μὲν οὐδέ μʼ ἔασκες, ὅτʼ ἄνδρʼ ἐμὸν ὠκὺς Ἀχιλλεὺς
Il.19.296 ἔκτεινεν, πέρσεν δὲ πόλιν θείοιο Μύνητος,
Il.19.297 κλαίειν, ἀλλά μʼ ἔφασκες Ἀχιλλῆος θείοιο
Il.19.298 κουριδίην ἄλοχον θήσειν, ἄξειν τʼ ἐνὶ νηυσὶν
Il.19.299 ἐς Φθίην, δαίσειν δὲ γάμον μετὰ Μυρμιδόνεσσι.
Il.19.300 τώ σʼ ἄμοτον κλαίω τεθνηότα μείλιχον αἰεί.
Il.19.301 ὣς ἔφατο κλαίουσʼ, ἐπὶ δὲ στενάχοντο γυναῖκες
Il.19.302 Πάτροκλον πρόφασιν, σφῶν δʼ αὐτῶν κήδεʼ ἑκάστη.
Il.19.303 αὐτὸν δʼ ἀμφὶ γέροντες Ἀχαιῶν ἠγερέθοντο
Il.19.304 λισσόμενοι δειπνῆσαι· ὃ δʼ ἠρνεῖτο στεναχίζων·
Il.19.305 λίσσομαι, εἴ τις ἔμοιγε φίλων ἐπιπείθεθʼ ἑταίρων,
Il.19.306 μή με πρὶν σίτοιο κελεύετε μηδὲ ποτῆτος
Il.19.307 ἄσασθαι φίλον ἦτορ, ἐπεί μʼ ἄχος αἰνὸν ἱκάνει·
Il.19.308 δύντα δʼ ἐς ἠέλιον μενέω καὶ τλήσομαι ἔμπης.
Il.19.309 ὣς εἰπὼν ἄλλους μὲν ἀπεσκέδασεν βασιλῆας,
Il.19.310 δοιὼ δʼ Ἀτρεΐδα μενέτην καὶ δῖος Ὀδυσσεὺς
Il.19.311 Νέστωρ Ἰδομενεύς τε γέρων θʼ ἱππηλάτα Φοῖνιξ
Il.19.312 τέρποντες πυκινῶς ἀκαχήμενον· οὐδέ τι θυμῷ
Il.19.313 τέρπετο, πρὶν πολέμου στόμα δύμεναι αἱματόεντος.
Il.19.314 μνησάμενος δʼ ἁδινῶς ἀνενείκατο φώνησέν τε·
Il.19.315 ἦ ῥά νύ μοί ποτε καὶ σὺ δυσάμμορε φίλταθʼ ἑταίρων
Il.19.316 αὐτὸς ἐνὶ κλισίῃ λαρὸν παρὰ δεῖπνον ἔθηκας
Il.19.317 αἶψα καὶ ὀτραλέως, ὁπότε σπερχοίατʼ Ἀχαιοὶ
Il.19.318 Τρωσὶν ἐφʼ ἱπποδάμοισι φέρειν πολύδακρυν Ἄρηα.
Il.19.319 νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ
Il.19.320 ἄκμηνον πόσιος καὶ ἐδητύος ἔνδον ἐόντων
Il.19.321 σῇ ποθῇ· οὐ μὲν γάρ τι κακώτερον ἄλλο πάθοιμι,
Il.19.322 οὐδʼ εἴ κεν τοῦ πατρὸς ἀποφθιμένοιο πυθοίμην,
Il.19.323 ὅς που νῦν Φθίηφι τέρεν κατὰ δάκρυον εἴβει
Il.19.324 χήτεϊ τοιοῦδʼ υἷος· ὃ δʼ ἀλλοδαπῷ ἐνὶ δήμῳ
Il.19.325 εἵνεκα ῥιγεδανῆς Ἑλένης Τρωσὶν πολεμίζω·
Il.19.326 ἠὲ τὸν ὃς Σκύρῳ μοι ἔνι τρέφεται φίλος υἱός,
Il.19.327 εἴ που ἔτι ζώει γε Νεοπτόλεμος θεοειδής.
Il.19.328 πρὶν μὲν γάρ μοι θυμὸς ἐνὶ στήθεσσιν ἐώλπει
Il.19.329 οἶον ἐμὲ φθίσεσθαι ἀπʼ Ἄργεος ἱπποβότοιο
Il.19.330 αὐτοῦ ἐνὶ Τροίῃ, σὲ δέ τε Φθίην δὲ νέεσθαι,
Il.19.331 ὡς ἄν μοι τὸν παῖδα θοῇ ἐνὶ νηῒ μελαίνῃ
Il.19.332 Σκυρόθεν ἐξαγάγοις καί οἱ δείξειας ἕκαστα
Il.19.333 κτῆσιν ἐμὴν δμῶάς τε καὶ ὑψερεφὲς μέγα δῶμα.
Il.19.334 ἤδη γὰρ Πηλῆά γʼ ὀΐομαι ἢ κατὰ πάμπαν
Il.19.335 τεθνάμεν, ἤ που τυτθὸν ἔτι ζώοντʼ ἀκάχησθαι
Il.19.336 γήραΐ τε στυγερῷ καὶ ἐμὴν ποτιδέγμενον αἰεὶ
Il.19.337 λυγρὴν ἀγγελίην, ὅτʼ ἀποφθιμένοιο πύθηται.
Il.19.338 ὣς ἔφατο κλαίων, ἐπὶ δὲ στενάχοντο γέροντες,
Il.19.339 μνησάμενοι τὰ ἕκαστος ἐνὶ μεγάροισιν ἔλειπον·
Il.19.340 μυρομένους δʼ ἄρα τούς γε ἰδὼν ἐλέησε Κρονίων,
Il.19.341 αἶψα δʼ Ἀθηναίην ἔπεα πτερόεντα προσηύδα·
Il.19.342 τέκνον ἐμόν, δὴ πάμπαν ἀποίχεαι ἀνδρὸς ἑῆος.
Il.19.343 ἦ νύ τοι οὐκέτι πάγχυ μετὰ φρεσὶ μέμβλετʼ Ἀχιλλεύς;
Il.19.344 κεῖνος ὅ γε προπάροιθε νεῶν ὀρθοκραιράων
Il.19.345 ἧσται ὀδυρόμενος ἕταρον φίλον· οἳ δὲ δὴ ἄλλοι
Il.19.346 οἴχονται μετὰ δεῖπνον, ὃ δʼ ἄκμηνος καὶ ἄπαστος.
Il.19.347 ἀλλʼ ἴθι οἱ νέκτάρ τε καὶ ἀμβροσίην ἐρατεινὴν
Il.19.348 στάξον ἐνὶ στήθεσσʼ, ἵνα μή μιν λιμὸς ἵκηται.
Il.19.349 ὣς εἰπὼν ὄτρυνε πάρος μεμαυῖαν Ἀθήνην·
Il.19.350 ἣ δʼ ἅρπῃ ἐϊκυῖα τανυπτέρυγι λιγυφώνῳ
Il.19.351 οὐρανοῦ ἐκκατεπᾶλτο διʼ αἰθέρος. αὐτὰρ Ἀχαιοὶ
Il.19.352 αὐτίκα θωρήσσοντο κατὰ στρατόν· ἣ δʼ Ἀχιλῆϊ
Il.19.353 νέκταρ ἐνὶ στήθεσσι καὶ ἀμβροσίην ἐρατεινὴν
Il.19.354 στάξʼ, ἵνα μή μιν λιμὸς ἀτερπὴς γούναθʼ ἵκοιτο·
Il.19.355 αὐτὴ δὲ πρὸς πατρὸς ἐρισθενέος πυκινὸν δῶ
Il.19.356 ᾤχετο, τοὶ δʼ ἀπάνευθε νεῶν ἐχέοντο θοάων.
Il.19.357 ὡς δʼ ὅτε ταρφειαὶ νιφάδες Διὸς ἐκποτέονται
Il.19.358 ψυχραὶ ὑπὸ ῥιπῆς αἰθρηγενέος Βορέαο,
Il.19.359 ὣς τότε ταρφειαὶ κόρυθες λαμπρὸν γανόωσαι
Il.19.360 νηῶν ἐκφορέοντο καὶ ἀσπίδες ὀμφαλόεσσαι
Il.19.361 θώρηκές τε κραταιγύαλοι καὶ μείλινα δοῦρα.
Il.19.362 αἴγλη δʼ οὐρανὸν ἷκε, γέλασσε δὲ πᾶσα περὶ χθὼν
Il.19.363 χαλκοῦ ὑπὸ στεροπῆς· ὑπὸ δὲ κτύπος ὄρνυτο ποσσὶν
Il.19.364 ἀνδρῶν· ἐν δὲ μέσοισι κορύσσετο δῖος Ἀχιλλεύς.
Il.19.365 τοῦ καὶ ὀδόντων μὲν καναχὴ πέλε, τὼ δέ οἱ ὄσσε
Il.19.366 λαμπέσθην ὡς εἴ τε πυρὸς σέλας, ἐν δέ οἱ ἦτορ
Il.19.367 δῦνʼ ἄχος ἄτλητον· ὃ δʼ ἄρα Τρωσὶν μενεαίνων
Il.19.368 δύσετο δῶρα θεοῦ, τά οἱ Ἥφαιστος κάμε τεύχων.
Il.19.369 κνημῖδας μὲν πρῶτα περὶ κνήμῃσιν ἔθηκε
Il.19.370 καλὰς ἀργυρέοισιν ἐπισφυρίοις ἀραρυίας·
Il.19.371 δεύτερον αὖ θώρηκα περὶ στήθεσσιν ἔδυνεν.
Il.19.372 ἀμφὶ δʼ ἄρʼ ὤμοισιν βάλετο ξίφος ἀργυρόηλον
Il.19.373 χάλκεον· αὐτὰρ ἔπειτα σάκος μέγα τε στιβαρόν τε
Il.19.374 εἵλετο, τοῦ δʼ ἀπάνευθε σέλας γένετʼ ἠΰτε μήνης.
Il.19.375 ὡς δʼ ὅτʼ ἂν ἐκ πόντοιο σέλας ναύτῃσι φανήῃ
Il.19.376 καιομένοιο πυρός, τό τε καίεται ὑψόθʼ ὄρεσφι
Il.19.377 σταθμῷ ἐν οἰοπόλῳ· τοὺς δʼ οὐκ ἐθέλοντας ἄελλαι
Il.19.378 πόντον ἐπʼ ἰχθυόεντα φίλων ἀπάνευθε φέρουσιν·
Il.19.379 ὣς ἀπʼ Ἀχιλλῆος σάκεος σέλας αἰθέρʼ ἵκανε
Il.19.380 καλοῦ δαιδαλέου· περὶ δὲ τρυφάλειαν ἀείρας
Il.19.381 κρατὶ θέτο βριαρήν· ἣ δʼ ἀστὴρ ὣς ἀπέλαμπεν
Il.19.382 ἵππουρις τρυφάλεια, περισσείοντο δʼ ἔθειραι
Il.19.383 χρύσεαι, ἃς Ἥφαιστος ἵει λόφον ἀμφὶ θαμειάς.
Il.19.384 πειρήθη δʼ ἕο αὐτοῦ ἐν ἔντεσι δῖος Ἀχιλλεύς,
Il.19.385 εἰ οἷ ἐφαρμόσσειε καὶ ἐντρέχοι ἀγλαὰ γυῖα·
Il.19.386 τῷ δʼ εὖτε πτερὰ γίγνετʼ, ἄειρε δὲ ποιμένα λαῶν.
Il.19.387 ἐκ δʼ ἄρα σύριγγος πατρώϊον ἐσπάσατʼ ἔγχος
Il.19.388 βριθὺ μέγα στιβαρόν· τὸ μὲν οὐ δύνατʼ ἄλλος Ἀχαιῶν
Il.19.389 πάλλειν, ἀλλά μιν οἶος ἐπίστατο πῆλαι Ἀχιλλεύς·
Il.19.390 Πηλιάδα μελίην, τὴν πατρὶ φίλῳ πόρε Χείρων
Il.19.391 Πηλίου ἐκ κορυφῆς φόνον ἔμμεναι ἡρώεσσιν·
Il.19.392 ἵππους δʼ Αὐτομέδων τε καὶ Ἄλκιμος ἀμφιέποντες
Il.19.393 ζεύγνυον· ἀμφὶ δὲ καλὰ λέπαδνʼ ἕσαν, ἐν δὲ χαλινοὺς
Il.19.394 γαμφηλῇς ἔβαλον, κατὰ δʼ ἡνία τεῖναν ὀπίσσω
Il.19.395 κολλητὸν ποτὶ δίφρον. ὃ δὲ μάστιγα φαεινὴν
Il.19.396 χειρὶ λαβὼν ἀραρυῖαν ἐφʼ ἵπποιιν ἀνόρουσεν
Il.19.397 Αὐτομέδων· ὄπιθεν δὲ κορυσσάμενος βῆ Ἀχιλλεὺς
Il.19.398 τεύχεσι παμφαίνων ὥς τʼ ἠλέκτωρ Ὑπερίων,
Il.19.399 σμερδαλέον δʼ ἵπποισιν ἐκέκλετο πατρὸς ἑοῖο·
Il.19.400 Ξάνθέ τε καὶ Βαλίε τηλεκλυτὰ τέκνα Ποδάργης
Il.19.401 ἄλλως δὴ φράζεσθε σαωσέμεν ἡνιοχῆα
Il.19.402 ἂψ Δαναῶν ἐς ὅμιλον ἐπεί χʼ ἕωμεν πολέμοιο,
Il.19.403 μηδʼ ὡς Πάτροκλον λίπετʼ αὐτόθι τεθνηῶτα.
Il.19.404 τὸν δʼ ἄρʼ ὑπὸ ζυγόφι προσέφη πόδας αἰόλος ἵππος
Il.19.405 Ξάνθος, ἄφαρ δʼ ἤμυσε καρήατι· πᾶσα δὲ χαίτη
Il.19.406 ζεύγλης ἐξεριποῦσα παρὰ ζυγὸν οὖδας ἵκανεν·
Il.19.407 αὐδήεντα δʼ ἔθηκε θεὰ λευκώλενος Ἥρη·
Il.19.408 καὶ λίην σʼ ἔτι νῦν γε σαώσομεν ὄβριμʼ Ἀχιλλεῦ·
Il.19.409 ἀλλά τοι ἐγγύθεν ἦμαρ ὀλέθριον· οὐδέ τοι ἡμεῖς
Il.19.410 αἴτιοι, ἀλλὰ θεός τε μέγας καὶ Μοῖρα κραταιή.
Il.19.411 οὐδὲ γὰρ ἡμετέρῃ βραδυτῆτί τε νωχελίῃ τε
Il.19.412 Τρῶες ἀπʼ ὤμοιιν Πατρόκλου τεύχεʼ ἕλοντο·
Il.19.413 ἀλλὰ θεῶν ὤριστος, ὃν ἠΰκομος τέκε Λητώ,
Il.19.414 ἔκτανʼ ἐνὶ προμάχοισι καὶ Ἕκτορι κῦδος ἔδωκε.
Il.19.415 νῶϊ δὲ καί κεν ἅμα πνοιῇ Ζεφύροιο θέοιμεν,
Il.19.416 ἥν περ ἐλαφροτάτην φάσʼ ἔμμεναι· ἀλλὰ σοὶ αὐτῷ
Il.19.417 μόρσιμόν ἐστι θεῷ τε καὶ ἀνέρι ἶφι δαμῆναι.
Il.19.418 ὣς ἄρα φωνήσαντος Ἐρινύες ἔσχεθον αὐδήν.
Il.19.419 τὸν δὲ μέγʼ ὀχθήσας προσέφη πόδας ὠκὺς Ἀχιλλεύς·
Il.19.420 Ξάνθε τί μοι θάνατον μαντεύεαι; οὐδέ τί σε χρή.
Il.19.421 εὖ νυ τὸ οἶδα καὶ αὐτὸς ὅ μοι μόρος ἐνθάδʼ ὀλέσθαι
Il.19.422 νόσφι φίλου πατρὸς καὶ μητέρος· ἀλλὰ καὶ ἔμπης
Il.19.423 οὐ λήξω πρὶν Τρῶας ἅδην ἐλάσαι πολέμοιο.
Il.19.424 ἦ ῥα, καὶ ἐν πρώτοις ἰάχων ἔχε μώνυχας ἵππους.
Il.20.1 ὣς οἳ μὲν παρὰ νηυσὶ κορωνίσι θωρήσσοντο
Il.20.2 ἀμφὶ σὲ Πηλέος υἱὲ μάχης ἀκόρητον Ἀχαιοί,
Il.20.3 Τρῶες δʼ αὖθʼ ἑτέρωθεν ἐπὶ θρωσμῷ πεδίοιο·
Il.20.4 Ζεὺς δὲ Θέμιστα κέλευσε θεοὺς ἀγορὴν δὲ καλέσσαι
Il.20.5 κρατὸς ἀπʼ Οὐλύμποιο πολυπτύχου· ἣ δʼ ἄρα πάντῃ
Il.20.6 φοιτήσασα κέλευσε Διὸς πρὸς δῶμα νέεσθαι.
Il.20.7 οὔτέ τις οὖν ποταμῶν ἀπέην νόσφʼ Ὠκεανοῖο,
Il.20.8 οὔτʼ ἄρα νυμφάων αἵ τʼ ἄλσεα καλὰ νέμονται
Il.20.9 καὶ πηγὰς ποταμῶν καὶ πίσεα ποιήεντα.
Il.20.10 ἐλθόντες δʼ ἐς δῶμα Διὸς νεφεληγερέταο
Il.20.11 ξεστῇς αἰθούσῃσιν ἐνίζανον, ἃς Διὶ πατρὶ
Il.20.12 Ἥφαιστος ποίησεν ἰδυίῃσι πραπίδεσσιν.
Il.20.13 ὣς οἳ μὲν Διὸς ἔνδον ἀγηγέρατʼ· οὐδʼ ἐνοσίχθων
Il.20.14 νηκούστησε θεᾶς, ἀλλʼ ἐξ ἁλὸς ἦλθε μετʼ αὐτούς,
Il.20.15 ἷζε δʼ ἄρʼ ἐν μέσσοισι, Διὸς δʼ ἐξείρετο βουλήν·
Il.20.16 τίπτʼ αὖτʼ ἀργικέραυνε θεοὺς ἀγορὴν δὲ κάλεσσας;
Il.20.17 ἦ τι περὶ Τρώων καὶ Ἀχαιῶν μερμηρίζεις;
Il.20.18 τῶν γὰρ νῦν ἄγχιστα μάχη πόλεμός τε δέδηε.
Il.20.19 τὸν δʼ ἀπαμειβόμενος προσέφη νεφεληγερέτα Ζεύς·
Il.20.20 ἔγνως ἐννοσίγαιε ἐμὴν ἐν στήθεσι βουλὴν
Il.20.21 ὧν ἕνεκα ξυνάγειρα· μέλουσί μοι ὀλλύμενοί περ.
Il.20.22 ἀλλʼ ἤτοι μὲν ἐγὼ μενέω πτυχὶ Οὐλύμποιο
Il.20.23 ἥμενος, ἔνθʼ ὁρόων φρένα τέρψομαι· οἳ δὲ δὴ ἄλλοι
Il.20.24 ἔρχεσθʼ ὄφρʼ ἂν ἵκησθε μετὰ Τρῶας καὶ Ἀχαιούς,
Il.20.25 ἀμφοτέροισι δʼ ἀρήγεθʼ ὅπῃ νόος ἐστὶν ἑκάστου.
Il.20.26 εἰ γὰρ Ἀχιλλεὺς οἶος ἐπὶ Τρώεσσι μαχεῖται
Il.20.27 οὐδὲ μίνυνθʼ ἕξουσι ποδώκεα Πηλεΐωνα.
Il.20.28 καὶ δέ τί μιν καὶ πρόσθεν ὑποτρομέεσκον ὁρῶντες·
Il.20.29 νῦν δʼ ὅτε δὴ καὶ θυμὸν ἑταίρου χώεται αἰνῶς
Il.20.30 δείδω μὴ καὶ τεῖχος ὑπέρμορον ἐξαλαπάξῃ.
Il.20.31 ὣς ἔφατο Κρονίδης, πόλεμον δʼ ἀλίαστον ἔγειρε.
Il.20.32 βὰν δʼ ἴμεναι πόλεμον δὲ θεοὶ δίχα θυμὸν ἔχοντες·
Il.20.33 Ἥρη μὲν μετʼ ἀγῶνα νεῶν καὶ Παλλὰς Ἀθήνη
Il.20.34 ἠδὲ Ποσειδάων γαιήοχος ἠδʼ ἐριούνης
Il.20.35 Ἑρμείας, ὃς ἐπὶ φρεσὶ πευκαλίμῃσι κέκασται·
Il.20.36 Ἥφαιστος δʼ ἅμα τοῖσι κίε σθένεϊ βλεμεαίνων
Il.20.37 χωλεύων, ὑπὸ δὲ κνῆμαι ῥώοντο ἀραιαί.
Il.20.38 ἐς δὲ Τρῶας Ἄρης κορυθαίολος, αὐτὰρ ἅμʼ αὐτῷ
Il.20.39 Φοῖβος ἀκερσεκόμης ἠδʼ Ἄρτεμις ἰοχέαιρα
Il.20.40 Λητώ τε Ξάνθός τε φιλομειδής τʼ Ἀφροδίτη.
Il.20.41 εἷος μέν ῥʼ ἀπάνευθε θεοὶ θνητῶν ἔσαν ἀνδρῶν,
Il.20.42 τεῖος Ἀχαιοὶ μὲν μέγα κύδανον, οὕνεκʼ Ἀχιλλεὺς
Il.20.43 ἐξεφάνη, δηρὸν δὲ μάχης ἐπέπαυτʼ ἀλεγεινῆς·
Il.20.44 Τρῶας δὲ τρόμος αἰνὸς ὑπήλυθε γυῖα ἕκαστον
Il.20.45 δειδιότας, ὅθʼ ὁρῶντο ποδώκεα Πηλεΐωνα
Il.20.46 τεύχεσι λαμπόμενον βροτολοιγῷ ἶσον Ἄρηϊ.
Il.20.47 αὐτὰρ ἐπεὶ μεθʼ ὅμιλον Ὀλύμπιοι ἤλυθον ἀνδρῶν,
Il.20.48 ὦρτο δʼ Ἔρις κρατερὴ λαοσσόος, αὖε δʼ Ἀθήνη
Il.20.49 στᾶσʼ ὁτὲ μὲν παρὰ τάφρον ὀρυκτὴν τείχεος ἐκτός,
Il.20.50 ἄλλοτʼ ἐπʼ ἀκτάων ἐριδούπων μακρὸν ἀΰτει.
Il.20.51 αὖε δʼ Ἄρης ἑτέρωθεν ἐρεμνῇ λαίλαπι ἶσος
Il.20.52 ὀξὺ κατʼ ἀκροτάτης πόλιος Τρώεσσι κελεύων,
Il.20.53 ἄλλοτε πὰρ Σιμόεντι θέων ἐπὶ Καλλικολώνῃ.
Il.20.54 ὣς τοὺς ἀμφοτέρους μάκαρες θεοὶ ὀτρύνοντες
Il.20.55 σύμβαλον, ἐν δʼ αὐτοῖς ἔριδα ῥήγνυντο βαρεῖαν·
Il.20.56 δεινὸν δὲ βρόντησε πατὴρ ἀνδρῶν τε θεῶν τε
Il.20.57 ὑψόθεν· αὐτὰρ νέρθε Ποσειδάων ἐτίναξε
Il.20.58 γαῖαν ἀπειρεσίην ὀρέων τʼ αἰπεινὰ κάρηνα.
Il.20.59 πάντες δʼ ἐσσείοντο πόδες πολυπίδακος Ἴδης
Il.20.60 καὶ κορυφαί, Τρώων τε πόλις καὶ νῆες Ἀχαιῶν.
Il.20.61 ἔδεισεν δʼ ὑπένερθεν ἄναξ ἐνέρων Ἀϊδωνεύς,
Il.20.62 δείσας δʼ ἐκ θρόνου ἆλτο καὶ ἴαχε, μή οἱ ὕπερθε
Il.20.63 γαῖαν ἀναρρήξειε Ποσειδάων ἐνοσίχθων,
Il.20.64 οἰκία δὲ θνητοῖσι καὶ ἀθανάτοισι φανείη
Il.20.65 σμερδαλέʼ εὐρώεντα, τά τε στυγέουσι θεοί περ·
Il.20.66 τόσσος ἄρα κτύπος ὦρτο θεῶν ἔριδι ξυνιόντων.
Il.20.67 ἤτοι μὲν γὰρ ἔναντα Ποσειδάωνος ἄνακτος
Il.20.68 ἵστατʼ Ἀπόλλων Φοῖβος ἔχων ἰὰ πτερόεντα,
Il.20.69 ἄντα δʼ Ἐνυαλίοιο θεὰ γλαυκῶπις Ἀθήνη·
Il.20.70 Ἥρῃ δʼ ἀντέστη χρυσηλάκατος κελαδεινὴ
Il.20.71 Ἄρτεμις ἰοχέαιρα κασιγνήτη ἑκάτοιο·
Il.20.72 Λητοῖ δʼ ἀντέστη σῶκος ἐριούνιος Ἑρμῆς,
Il.20.73 ἄντα δʼ ἄρʼ Ἡφαίστοιο μέγας ποταμὸς βαθυδίνης,
Il.20.74 ὃν Ξάνθον καλέουσι θεοί, ἄνδρες δὲ Σκάμανδρον.
Il.20.75 ὣς οἳ μὲν θεοὶ ἄντα θεῶν ἴσαν· αὐτὰρ Ἀχιλλεὺς
Il.20.76 Ἕκτορος ἄντα μάλιστα λιλαίετο δῦναι ὅμιλον
Il.20.77 Πριαμίδεω· τοῦ γάρ ῥα μάλιστά ἑ θυμὸς ἀνώγει
Il.20.78 αἵματος ἆσαι Ἄρηα ταλαύρινον πολεμιστήν.
Il.20.79 Αἰνείαν δʼ ἰθὺς λαοσσόος ὦρσεν Ἀπόλλων
Il.20.80 ἀντία Πηλεΐωνος, ἐνῆκε δέ οἱ μένος ἠΰ·
Il.20.81 υἱέϊ δὲ Πριάμοιο Λυκάονι εἴσατο φωνήν·
Il.20.82 τῷ μιν ἐεισάμενος προσέφη Διὸς υἱὸς Ἀπόλλων·
Il.20.83 Αἰνεία Τρώων βουληφόρε ποῦ τοι ἀπειλαὶ
Il.20.84 ἃς Τρώων βασιλεῦσιν ὑπίσχεο οἰνοποτάζων
Il.20.85 Πηλεΐδεω Ἀχιλῆος ἐναντίβιον πολεμίξειν;
Il.20.86 τὸν δʼ αὖτʼ Αἰνείας ἀπαμειβόμενος προσέειπε·
Il.20.87 Πριαμίδη τί με ταῦτα καὶ οὐκ ἐθέλοντα κελεύεις
Il.20.88 ἀντία Πηλεΐωνος ὑπερθύμοιο μάχεσθαι;
Il.20.89 οὐ μὲν γὰρ νῦν πρῶτα ποδώκεος ἄντʼ Ἀχιλῆος
Il.20.90 στήσομαι, ἀλλʼ ἤδη με καὶ ἄλλοτε δουρὶ φόβησεν
Il.20.91 ἐξ Ἴδης, ὅτε βουσὶν ἐπήλυθεν ἡμετέρῃσι,
Il.20.92 πέρσε δὲ Λυρνησσὸν καὶ Πήδασον· αὐτὰρ ἐμὲ Ζεὺς
Il.20.93 εἰρύσαθʼ, ὅς μοι ἐπῶρσε μένος λαιψηρά τε γοῦνα.
Il.20.94 ἦ κʼ ἐδάμην ὑπὸ χερσὶν Ἀχιλλῆος καὶ Ἀθήνης,
Il.20.95 ἥ οἱ πρόσθεν ἰοῦσα τίθει φάος ἠδʼ ἐκέλευεν
Il.20.96 ἔγχεϊ χαλκείῳ Λέλεγας καὶ Τρῶας ἐναίρειν.
Il.20.97 τὼ οὐκ ἔστʼ Ἀχιλῆος ἐναντίον ἄνδρα μάχεσθαι·
Il.20.98 αἰεὶ γὰρ πάρα εἷς γε θεῶν ὃς λοιγὸν ἀμύνει.
Il.20.99 καὶ δʼ ἄλλως τοῦ γʼ ἰθὺ βέλος πέτετʼ, οὐδʼ ἀπολήγει
Il.20.100 πρὶν χροὸς ἀνδρομέοιο διελθέμεν. εἰ δὲ θεός περ
Il.20.101 ἶσον τείνειεν πολέμου τέλος, οὔ κε μάλα ῥέα
Il.20.102 νικήσειʼ, οὐδʼ εἰ παγχάλκεος εὔχεται εἶναι.
Il.20.103 τὸν δʼ αὖτε προσέειπεν ἄναξ Διὸς υἱὸς Ἀπόλλων·
Il.20.104 ἥρως ἀλλʼ ἄγε καὶ σὺ θεοῖς αἰειγενέτῃσιν
Il.20.105 εὔχεο· καὶ δὲ σέ φασι Διὸς κούρης Ἀφροδίτης
Il.20.106 ἐκγεγάμεν, κεῖνος δὲ χερείονος ἐκ θεοῦ ἐστίν·
Il.20.107 ἣ μὲν γὰρ Διός ἐσθʼ, ἣ δʼ ἐξ ἁλίοιο γέροντος.
Il.20.108 ἀλλʼ ἰθὺς φέρε χαλκὸν ἀτειρέα, μηδέ σε πάμπαν
Il.20.109 λευγαλέοις ἐπέεσσιν ἀποτρεπέτω καὶ ἀρειῇ.
Il.20.110 ὣς εἰπὼν ἔμπνευσε μένος μέγα ποιμένι λαῶν,
Il.20.111 βῆ δὲ διὰ προμάχων κεκορυθμένος αἴθοπι χαλκῷ.
Il.20.112 οὐδʼ ἔλαθʼ Ἀγχίσαο πάϊς λευκώλενον Ἥρην
Il.20.113 ἀντία Πηλεΐωνος ἰὼν ἀνὰ οὐλαμὸν ἀνδρῶν·
Il.20.114 ἣ δʼ ἄμυδις στήσασα θεοὺς μετὰ μῦθον ἔειπε·
Il.20.115 φράζεσθον δὴ σφῶϊ Ποσείδαον καὶ Ἀθήνη
Il.20.116 ἐν φρεσὶν ὑμετέρῃσιν, ὅπως ἔσται τάδε ἔργα.
Il.20.117 Αἰνείας ὅδʼ ἔβη κεκορυθμένος αἴθοπι χαλκῷ
Il.20.118 ἀντία Πηλεΐωνος, ἀνῆκε δὲ Φοῖβος Ἀπόλλων.
Il.20.119 ἀλλʼ ἄγεθʼ, ἡμεῖς πέρ μιν ἀποτρωπῶμεν ὀπίσσω
Il.20.120 αὐτόθεν, ἤ τις ἔπειτα καὶ ἡμείων Ἀχιλῆϊ
Il.20.121 παρσταίη, δοίη δὲ κράτος μέγα, μηδέ τι θυμῷ
Il.20.122 δευέσθω, ἵνα εἰδῇ ὅ μιν φιλέουσιν ἄριστοι
Il.20.123 ἀθανάτων, οἳ δʼ αὖτʼ ἀνεμώλιοι οἳ τὸ πάρος περ
Il.20.124 Τρωσὶν ἀμύνουσιν πόλεμον καὶ δηϊοτῆτα.
Il.20.125 πάντες δʼ Οὐλύμποιο κατήλθομεν ἀντιόωντες
Il.20.126 τῆσδε μάχης, ἵνα μή τι μετὰ Τρώεσσι πάθῃσι
Il.20.127 σήμερον· ὕστερον αὖτε τὰ πείσεται ἅσσά οἱ αἶσα
Il.20.128 γιγνομένῳ ἐπένησε λίνῳ ὅτε μιν τέκε μήτηρ.
Il.20.129 εἰ δʼ Ἀχιλεὺς οὐ ταῦτα θεῶν ἐκ πεύσεται ὀμφῆς
Il.20.130 δείσετʼ ἔπειθʼ, ὅτε κέν τις ἐναντίβιον θεὸς ἔλθῃ
Il.20.131 ἐν πολέμῳ· χαλεποὶ δὲ θεοὶ φαίνεσθαι ἐναργεῖς.
Il.20.132 τὴν δʼ ἠμείβετʼ ἔπειτα Ποσειδάων ἐνοσίχθων·
Il.20.133 Ἥρη μὴ χαλέπαινε παρʼ ἐκ νόον· οὐδέ τί σε χρή.
Il.20.134 οὐκ ἂν ἔγωγʼ ἐθέλοιμι θεοὺς ἔριδι ξυνελάσσαι
Il.20.135 ἡμέας τοὺς ἄλλους, ἐπεὶ ἦ πολὺ φέρτεροί εἰμεν·
Il.20.136 ἀλλʼ ἡμεῖς μὲν ἔπειτα καθεζώμεσθα κιόντες
Il.20.137 ἐκ πάτου ἐς σκοπιήν, πόλεμος δʼ ἄνδρεσσι μελήσει.
Il.20.138 εἰ δέ κʼ Ἄρης ἄρχωσι μάχης ἢ Φοῖβος Ἀπόλλων,
Il.20.139 ἢ Ἀχιλῆʼ ἴσχωσι καὶ οὐκ εἰῶσι μάχεσθαι,
Il.20.140 αὐτίκʼ ἔπειτα καὶ ἄμμι παρʼ αὐτόθι νεῖκος ὀρεῖται
Il.20.141 φυλόπιδος· μάλα δʼ ὦκα διακρινθέντας ὀΐω
Il.20.142 ἂψ ἴμεν Οὔλυμπον δὲ θεῶν μεθʼ ὁμήγυριν ἄλλων
Il.20.143 ἡμετέρῃς ὑπὸ χερσὶν ἀναγκαίηφι δαμέντας.
Il.20.144 ὣς ἄρα φωνήσας ἡγήσατο κυανοχαίτης
Il.20.145 τεῖχος ἐς ἀμφίχυτον Ἡρακλῆος θείοιο
Il.20.146 ὑψηλόν, τό ῥά οἱ Τρῶες καὶ Παλλὰς Ἀθήνη
Il.20.147 ποίεον, ὄφρα τὸ κῆτος ὑπεκπροφυγὼν ἀλέαιτο,
Il.20.148 ὁππότε μιν σεύαιτο ἀπʼ ἠϊόνος πεδίον δέ.
Il.20.149 ἔνθα Ποσειδάων κατʼ ἄρʼ ἕζετο καὶ θεοὶ ἄλλοι,
Il.20.150 ἀμφὶ δʼ ἄρʼ ἄρρηκτον νεφέλην ὤμοισιν ἕσαντο·
Il.20.151 οἳ δʼ ἑτέρωσε καθῖζον ἐπʼ ὀφρύσι Καλλικολώνης
Il.20.152 ἀμφὶ σὲ ἤϊε Φοῖβε καὶ Ἄρηα πτολίπορθον.
Il.20.153 ὣς οἳ μέν ῥʼ ἑκάτερθε καθήατο μητιόωντες
Il.20.154 βουλάς· ἀρχέμεναι δὲ δυσηλεγέος πολέμοιο
Il.20.155 ὄκνεον ἀμφότεροι, Ζεὺς δʼ ἥμενος ὕψι κέλευε.
Il.20.156 τῶν δʼ ἅπαν ἐπλήσθη πεδίον καὶ λάμπετο χαλκῷ
Il.20.157 ἀνδρῶν ἠδʼ ἵππων· κάρκαιρε δὲ γαῖα πόδεσσιν
Il.20.158 ὀρνυμένων ἄμυδις. δύο δʼ ἀνέρες ἔξοχʼ ἄριστοι
Il.20.159 ἐς μέσον ἀμφοτέρων συνίτην μεμαῶτε μάχεσθαι
Il.20.160 Αἰνείας τʼ Ἀγχισιάδης καὶ δῖος Ἀχιλλεύς.
Il.20.161 Αἰνείας δὲ πρῶτος ἀπειλήσας ἐβεβήκει
Il.20.162 νευστάζων κόρυθι βριαρῇ· ἀτὰρ ἀσπίδα θοῦριν
Il.20.163 πρόσθεν ἔχε στέρνοιο, τίνασσε δὲ χάλκεον ἔγχος.
Il.20.164 Πηλεΐδης δʼ ἑτέρωθεν ἐναντίον ὦρτο λέων ὣς
Il.20.165 σίντης, ὅν τε καὶ ἄνδρες ἀποκτάμεναι μεμάασιν
Il.20.166 ἀγρόμενοι πᾶς δῆμος· ὃ δὲ πρῶτον μὲν ἀτίζων
Il.20.167 ἔρχεται, ἀλλʼ ὅτε κέν τις ἀρηϊθόων αἰζηῶν
Il.20.168 δουρὶ βάλῃ ἐάλη τε χανών, περί τʼ ἀφρὸς ὀδόντας
Il.20.169 γίγνεται, ἐν δέ τέ οἱ κραδίῃ στένει ἄλκιμον ἦτορ,
Il.20.170 οὐρῇ δὲ πλευράς τε καὶ ἰσχία ἀμφοτέρωθεν
Il.20.171 μαστίεται, ἑὲ δʼ αὐτὸν ἐποτρύνει μαχέσασθαι,
Il.20.172 γλαυκιόων δʼ ἰθὺς φέρεται μένει, ἤν τινα πέφνῃ
Il.20.173 ἀνδρῶν, ἢ αὐτὸς φθίεται πρώτῳ ἐν ὁμίλῳ·
Il.20.174 ὣς Ἀχιλῆʼ ὄτρυνε μένος καὶ θυμὸς ἀγήνωρ
Il.20.175 ἀντίον ἐλθέμεναι μεγαλήτορος Αἰνείαο.
Il.20.176 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.20.177 τὸν πρότερος προσέειπε ποδάρκης δῖος Ἀχιλλεύς·
Il.20.178 Αἰνεία τί σὺ τόσσον ὁμίλου πολλὸν ἐπελθὼν
Il.20.179 ἔστης; ἦ σέ γε θυμὸς ἐμοὶ μαχέσασθαι ἀνώγει
Il.20.180 ἐλπόμενον Τρώεσσιν ἀνάξειν ἱπποδάμοισι
Il.20.181 τιμῆς τῆς Πριάμου; ἀτὰρ εἴ κεν ἔμʼ ἐξεναρίξῃς,
Il.20.182 οὔ τοι τοὔνεκά γε Πρίαμος γέρας ἐν χερὶ θήσει·
Il.20.183 εἰσὶν γάρ οἱ παῖδες, ὃ δʼ ἔμπεδος οὐδʼ ἀεσίφρων.
Il.20.184 ἦ νύ τί τοι Τρῶες τέμενος τάμον ἔξοχον ἄλλων
Il.20.185 καλὸν φυταλιῆς καὶ ἀρούρης, ὄφρα νέμηαι
Il.20.186 αἴ κεν ἐμὲ κτείνῃς; χαλεπῶς δέ σʼ ἔολπα τὸ ῥέξειν.
Il.20.187 ἤδη μὲν σέ γέ φημι καὶ ἄλλοτε δουρὶ φοβῆσαι.
Il.20.188 ἦ οὐ μέμνῃ ὅτε πέρ σε βοῶν ἄπο μοῦνον ἐόντα
Il.20.189 σεῦα κατʼ Ἰδαίων ὀρέων ταχέεσσι πόδεσσι
Il.20.190 καρπαλίμως; τότε δʼ οὔ τι μετατροπαλίζεο φεύγων.
Il.20.191 ἔνθεν δʼ ἐς Λυρνησσὸν ὑπέκφυγες· αὐτὰρ ἐγὼ τὴν
Il.20.192 πέρσα μεθορμηθεὶς σὺν Ἀθήνῃ καὶ Διὶ πατρί,
Il.20.193 ληϊάδας δὲ γυναῖκας ἐλεύθερον ἦμαρ ἀπούρας
Il.20.194 ἦγον· ἀτὰρ σὲ Ζεὺς ἐρρύσατο καὶ θεοὶ ἄλλοι.
Il.20.195 ἀλλʼ οὐ νῦν ἐρύεσθαι ὀΐομαι, ὡς ἐνὶ θυμῷ
Il.20.196 βάλλεαι· ἀλλά σʼ ἔγωγʼ ἀναχωρήσαντα κελεύω
Il.20.197 ἐς πληθὺν ἰέναι, μηδʼ ἀντίος ἵστασʼ ἐμεῖο,
Il.20.198 πρίν τι κακὸν παθέειν· ῥεχθὲν δέ τε νήπιος ἔγνω.
Il.20.199 τὸν δʼ αὖτʼ Αἰνείας ἀπαμείβετο φώνησέν τε·
Il.20.200 Πηλεΐδη μὴ δὴ ἐπέεσσί με νηπύτιον ὣς
Il.20.201 ἔλπεο δειδίξεσθαι, ἐπεὶ σάφα οἶδα καὶ αὐτὸς
Il.20.202 ἠμὲν κερτομίας ἠδʼ αἴσυλα μυθήσασθαι.
Il.20.203 ἴδμεν δʼ ἀλλήλων γενεήν, ἴδμεν δὲ τοκῆας
Il.20.204 πρόκλυτʼ ἀκούοντες ἔπεα θνητῶν ἀνθρώπων·
Il.20.205 ὄψει δʼ οὔτʼ ἄρ πω σὺ ἐμοὺς ἴδες οὔτʼ ἄρʼ ἐγὼ σούς.
Il.20.206 φασὶ σὲ μὲν Πηλῆος ἀμύμονος ἔκγονον εἶναι,
Il.20.207 μητρὸς δʼ ἐκ Θέτιδος καλλιπλοκάμου ἁλοσύδνης·
Il.20.208 αὐτὰρ ἐγὼν υἱὸς μεγαλήτορος Ἀγχίσαο
Il.20.209 εὔχομαι ἐκγεγάμεν, μήτηρ δέ μοί ἐστʼ Ἀφροδίτη·
Il.20.210 τῶν δὴ νῦν ἕτεροί γε φίλον παῖδα κλαύσονται
Il.20.211 σήμερον· οὐ γάρ φημʼ ἐπέεσσί γε νηπυτίοισιν
Il.20.212 ὧδε διακρινθέντε μάχης ἐξαπονέεσθαι.
Il.20.213 εἰ δʼ ἐθέλεις καὶ ταῦτα δαήμεναι, ὄφρʼ ἐῢ εἰδῇς
Il.20.214 ἡμετέρην γενεήν, πολλοὶ δέ μιν ἄνδρες ἴσασι·
Il.20.215 Δάρδανον αὖ πρῶτον τέκετο νεφεληγερέτα Ζεύς,
Il.20.216 κτίσσε δὲ Δαρδανίην, ἐπεὶ οὔ πω Ἴλιος ἱρὴ
Il.20.217 ἐν πεδίῳ πεπόλιστο πόλις μερόπων ἀνθρώπων,
Il.20.218 ἀλλʼ ἔθʼ ὑπωρείας ᾤκεον πολυπίδακος Ἴδης.
Il.20.219 Δάρδανος αὖ τέκεθʼ υἱὸν Ἐριχθόνιον βασιλῆα,
Il.20.220 ὃς δὴ ἀφνειότατος γένετο θνητῶν ἀνθρώπων·
Il.20.221 τοῦ τρισχίλιαι ἵπποι ἕλος κάτα βουκολέοντο
Il.20.222 θήλειαι, πώλοισιν ἀγαλλόμεναι ἀταλῇσι.
Il.20.223 τάων καὶ Βορέης ἠράσσατο βοσκομενάων,
Il.20.224 ἵππῳ δʼ εἰσάμενος παρελέξατο κυανοχαίτῃ·
Il.20.225 αἳ δʼ ὑποκυσάμεναι ἔτεκον δυοκαίδεκα πώλους.
Il.20.226 αἳ δʼ ὅτε μὲν σκιρτῷεν ἐπὶ ζείδωρον ἄρουραν,
Il.20.227 ἄκρον ἐπʼ ἀνθερίκων καρπὸν θέον οὐδὲ κατέκλων·
Il.20.228 ἀλλʼ ὅτε δὴ σκιρτῷεν ἐπʼ εὐρέα νῶτα θαλάσσης,
Il.20.229 ἄκρον ἐπὶ ῥηγμῖνος ἁλὸς πολιοῖο θέεσκον.
Il.20.230 Τρῶα δʼ Ἐριχθόνιος τέκετο Τρώεσσιν ἄνακτα·
Il.20.231 Τρωὸς δʼ αὖ τρεῖς παῖδες ἀμύμονες ἐξεγένοντο
Il.20.232 Ἶλός τʼ Ἀσσάρακός τε καὶ ἀντίθεος Γανυμήδης,
Il.20.233 ὃς δὴ κάλλιστος γένετο θνητῶν ἀνθρώπων·
Il.20.234 τὸν καὶ ἀνηρείψαντο θεοὶ Διὶ οἰνοχοεύειν
Il.20.235 κάλλεος εἵνεκα οἷο ἵνʼ ἀθανάτοισι μετείη.
Il.20.236 Ἶλος δʼ αὖ τέκεθʼ υἱὸν ἀμύμονα Λαομέδοντα·
Il.20.237 Λαομέδων δʼ ἄρα Τιθωνὸν τέκετο Πρίαμόν τε
Il.20.238 Λάμπόν τε Κλυτίον θʼ Ἱκετάονά τʼ ὄζον Ἄρηος·
Il.20.239 Ἀσσάρακος δὲ Κάπυν, ὃ δʼ ἄρʼ Ἀγχίσην τέκε παῖδα·
Il.20.240 αὐτὰρ ἔμʼ Ἀγχίσης, Πρίαμος δʼ ἔτεχʼ Ἕκτορα δῖον.
Il.20.241 ταύτης τοι γενεῆς τε καὶ αἵματος εὔχομαι εἶναι.
Il.20.242 Ζεὺς δʼ ἀρετὴν ἄνδρεσσιν ὀφέλλει τε μινύθει τε
Il.20.243 ὅππως κεν ἐθέλῃσιν· ὃ γὰρ κάρτιστος ἁπάντων.
Il.20.244 ἀλλʼ ἄγε μηκέτι ταῦτα λεγώμεθα νηπύτιοι ὣς
Il.20.245 ἑσταότʼ ἐν μέσσῃ ὑσμίνῃ δηϊοτῆτος.
Il.20.246 ἔστι γὰρ ἀμφοτέροισιν ὀνείδεα μυθήσασθαι
Il.20.247 πολλὰ μάλʼ, οὐδʼ ἂν νηῦς ἑκατόζυγος ἄχθος ἄροιτο.
Il.20.248 στρεπτὴ δὲ γλῶσσʼ ἐστὶ βροτῶν, πολέες δʼ ἔνι μῦθοι
Il.20.249 παντοῖοι, ἐπέων δὲ πολὺς νομὸς ἔνθα καὶ ἔνθα.
Il.20.250 ὁπποῖόν κʼ εἴπῃσθα ἔπος, τοῖόν κʼ ἐπακούσαις.
Il.20.251 ἀλλὰ τί ἢ ἔριδας καὶ νείκεα νῶϊν ἀνάγκη
Il.20.252 νεικεῖν ἀλλήλοισιν ἐναντίον ὥς τε γυναῖκας,
Il.20.253 αἵ τε χολωσάμεναι ἔριδος πέρι θυμοβόροιο
Il.20.254 νεικεῦσʼ ἀλλήλῃσι μέσην ἐς ἄγυιαν ἰοῦσαι
Il.20.255 πόλλʼ ἐτεά τε καὶ οὐκί· χόλος δέ τε καὶ τὰ κελεύει.
Il.20.256 ἀλκῆς δʼ οὔ μʼ ἐπέεσσιν ἀποτρέψεις μεμαῶτα
Il.20.257 πρὶν χαλκῷ μαχέσασθαι ἐναντίον· ἀλλʼ ἄγε θᾶσσον
Il.20.258 γευσόμεθʼ ἀλλήλων χαλκήρεσιν ἐγχείῃσιν.
Il.20.259 ἦ ῥα καὶ ἐν δεινῷ σάκει ἤλασεν ὄβριμον ἔγχος
Il.20.260 σμερδαλέῳ· μέγα δʼ ἀμφὶ σάκος μύκε δουρὸς ἀκωκῇ.
Il.20.261 Πηλεΐδης δὲ σάκος μὲν ἀπὸ ἕο χειρὶ παχείῃ
Il.20.262 ἔσχετο ταρβήσας· φάτο γὰρ δολιχόσκιον ἔγχος
Il.20.263 ῥέα διελεύσεσθαι μεγαλήτορος Αἰνείαο
Il.20.264 νήπιος, οὐδʼ ἐνόησε κατὰ φρένα καὶ κατὰ θυμὸν
Il.20.265 ὡς οὐ ῥηΐδιʼ ἐστὶ θεῶν ἐρικυδέα δῶρα
Il.20.266 ἀνδράσι γε θνητοῖσι δαμήμεναι οὐδʼ ὑποείκειν.
Il.20.267 οὐδὲ τότʼ Αἰνείαο δαΐφρονος ὄβριμον ἔγχος
Il.20.268 ῥῆξε σάκος· χρυσὸς γὰρ ἐρύκακε, δῶρα θεοῖο·
Il.20.269 ἀλλὰ δύω μὲν ἔλασσε διὰ πτύχας, αἳ δʼ ἄρʼ ἔτι τρεῖς
Il.20.270 ἦσαν, ἐπεὶ πέντε πτύχας ἤλασε κυλλοποδίων,
Il.20.271 τὰς δύο χαλκείας, δύο δʼ ἔνδοθι κασσιτέροιο,
Il.20.272 τὴν δὲ μίαν χρυσῆν, τῇ ῥʼ ἔσχετο μείλινον ἔγχος.
Il.20.273 δεύτερος αὖτʼ Ἀχιλεὺς προΐει δολιχόσκιον ἔγχος,
Il.20.274 καὶ βάλεν Αἰνείαο κατʼ ἀσπίδα πάντοσʼ ἐΐσην
Il.20.275 ἄντυγʼ ὕπο πρώτην, ᾗ λεπτότατος θέε χαλκός,
Il.20.276 λεπτοτάτη δʼ ἐπέην ῥινὸς βοός· ἣ δὲ διὰ πρὸ
Il.20.277 Πηλιὰς ἤϊξεν μελίη, λάκε δʼ ἀσπὶς ὑπʼ αὐτῆς.
Il.20.278 Αἰνείας δʼ ἐάλη καὶ ἀπὸ ἕθεν ἀσπίδʼ ἀνέσχε
Il.20.279 δείσας· ἐγχείη δʼ ἄρʼ ὑπὲρ νώτου ἐνὶ γαίῃ
Il.20.280 ἔστη ἱεμένη, διὰ δʼ ἀμφοτέρους ἕλε κύκλους
Il.20.281 ἀσπίδος ἀμφιβρότης· ὃ δʼ ἀλευάμενος δόρυ μακρὸν
Il.20.282 ἔστη, κὰδ δʼ ἄχος οἱ χύτο μυρίον ὀφθαλμοῖσι,
Il.20.283 ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς
Il.20.284 ἐμμεμαὼς ἐπόρουσεν ἐρυσσάμενος ξίφος ὀξὺ
Il.20.285 σμερδαλέα ἰάχων· ὃ δὲ χερμάδιον λάβε χειρὶ
Il.20.286 Αἰνείας, μέγα ἔργον, ὃ οὐ δύο γʼ ἄνδρε φέροιεν,
Il.20.287 οἷοι νῦν βροτοί εἰσʼ· ὃ δέ μιν ῥέα πάλλε καὶ οἶος.
Il.20.288 ἔνθά κεν Αἰνείας μὲν ἐπεσσύμενον βάλε πέτρῳ
Il.20.289 ἢ κόρυθʼ ἠὲ σάκος, τό οἱ ἤρκεσε λυγρὸν ὄλεθρον,
Il.20.290 τὸν δέ κε Πηλεΐδης σχεδὸν ἄορι θυμὸν ἀπηύρα,
Il.20.291 εἰ μὴ ἄρʼ ὀξὺ νόησε Ποσειδάων ἐνοσίχθων·
Il.20.292 αὐτίκα δʼ ἀθανάτοισι θεοῖς μετὰ μῦθον ἔειπεν·
Il.20.293 ὢ πόποι ἦ μοι ἄχος μεγαλήτορος Αἰνείαο,
Il.20.294 ὃς τάχα Πηλεΐωνι δαμεὶς Ἄϊδος δὲ κάτεισι
Il.20.295 πειθόμενος μύθοισιν Ἀπόλλωνος ἑκάτοιο
Il.20.296 νήπιος, οὐδέ τί οἱ χραισμήσει λυγρὸν ὄλεθρον.
Il.20.297 ἀλλὰ τί ἢ νῦν οὗτος ἀναίτιος ἄλγεα πάσχει
Il.20.298 μὰψ ἕνεκʼ ἀλλοτρίων ἀχέων, κεχαρισμένα δʼ αἰεὶ
Il.20.299 δῶρα θεοῖσι δίδωσι τοὶ οὐρανὸν εὐρὺν ἔχουσιν;
Il.20.300 ἀλλʼ ἄγεθʼ ἡμεῖς πέρ μιν ὑπὲκ θανάτου ἀγάγωμεν,
Il.20.301 μή πως καὶ Κρονίδης κεχολώσεται, αἴ κεν Ἀχιλλεὺς
Il.20.302 τόνδε κατακτείνῃ· μόριμον δέ οἵ ἐστʼ ἀλέασθαι,
Il.20.303 ὄφρα μὴ ἄσπερμος γενεὴ καὶ ἄφαντος ὄληται
Il.20.304 Δαρδάνου, ὃν Κρονίδης περὶ πάντων φίλατο παίδων
Il.20.305 οἳ ἕθεν ἐξεγένοντο γυναικῶν τε θνητάων.
Il.20.306 ἤδη γὰρ Πριάμου γενεὴν ἔχθηρε Κρονίων·
Il.20.307 νῦν δὲ δὴ Αἰνείαο βίη Τρώεσσιν ἀνάξει
Il.20.308 καὶ παίδων παῖδες, τοί κεν μετόπισθε γένωνται.
Il.20.309 τὸν δʼ ἠμείβετʼ ἔπειτα βοῶπις πότνια Ἥρη·
Il.20.310 ἐννοσίγαιʼ, αὐτὸς σὺ μετὰ φρεσὶ σῇσι νόησον
Il.20.311 Αἰνείαν ἤ κέν μιν ἐρύσσεαι ἦ κεν ἐάσῃς
Il.20.312 Πηλεΐδῃ Ἀχιλῆϊ δαμήμεναι, ἐσθλὸν ἐόντα.
Il.20.313 ἤτοι μὲν γὰρ νῶϊ πολέας ὠμόσσαμεν ὅρκους
Il.20.314 πᾶσι μετʼ ἀθανάτοισιν ἐγὼ καὶ Παλλὰς Ἀθήνη
Il.20.315 μή ποτʼ ἐπὶ Τρώεσσιν ἀλεξήσειν κακὸν ἦμαρ,
Il.20.316 μηδʼ ὁπότʼ ἂν Τροίη μαλερῷ πυρὶ πᾶσα δάηται
Il.20.317 καιομένη, καίωσι δʼ ἀρήϊοι υἷες Ἀχαιῶν.
Il.20.318 αὐτὰρ ἐπεὶ τό γʼ ἄκουσε Ποσειδάων ἐνοσίχθων,
Il.20.319 βῆ ῥʼ ἴμεν ἄν τε μάχην καὶ ἀνὰ κλόνον ἐγχειάων,
Il.20.320 ἷξε δʼ ὅθʼ Αἰνείας ἠδʼ ὃ κλυτὸς ἦεν Ἀχιλλεύς.
Il.20.321 αὐτίκα τῷ μὲν ἔπειτα κατʼ ὀφθαλμῶν χέεν ἀχλὺν
Il.20.322 Πηλεΐδῃ Ἀχιλῆϊ· ὃ δὲ μελίην εὔχαλκον
Il.20.323 ἀσπίδος ἐξέρυσεν μεγαλήτορος Αἰνείαο·
Il.20.324 καὶ τὴν μὲν προπάροιθε ποδῶν Ἀχιλῆος ἔθηκεν,
Il.20.325 Αἰνείαν δʼ ἔσσευεν ἀπὸ χθονὸς ὑψόσʼ ἀείρας.
Il.20.326 πολλὰς δὲ στίχας ἡρώων, πολλὰς δὲ καὶ ἵππων
Il.20.327 Αἰνείας ὑπερᾶλτο θεοῦ ἀπὸ χειρὸς ὀρούσας,
Il.20.328 ἷξε δʼ ἐπʼ ἐσχατιὴν πολυάϊκος πολέμοιο,
Il.20.329 ἔνθά τε Καύκωνες πόλεμον μέτα θωρήσσοντο.
Il.20.330 τῷ δὲ μάλʼ ἐγγύθεν ἦλθε Ποσειδάων ἐνοσίχθων,
Il.20.331 καί μιν φωνήσας ἔπεα πτερόεντα προσηύδα·
Il.20.332 Αἰνεία, τίς σʼ ὧδε θεῶν ἀτέοντα κελεύει
Il.20.333 ἀντία Πηλεΐωνος ὑπερθύμοιο μάχεσθαι,
Il.20.334 ὃς σεῦ ἅμα κρείσσων καὶ φίλτερος ἀθανάτοισιν;
Il.20.335 ἀλλʼ ἀναχωρῆσαι ὅτε κεν συμβλήσεαι αὐτῷ,
Il.20.336 μὴ καὶ ὑπὲρ μοῖραν δόμον Ἄϊδος εἰσαφίκηαι.
Il.20.337 αὐτὰρ ἐπεί κʼ Ἀχιλεὺς θάνατον καὶ πότμον ἐπίσπῃ,
Il.20.338 θαρσήσας δὴ ἔπειτα μετὰ πρώτοισι μάχεσθαι·
Il.20.339 οὐ μὲν γάρ τίς σʼ ἄλλος Ἀχαιῶν ἐξεναρίξει.
Il.20.340 ὣς εἰπὼν λίπεν αὐτόθʼ, ἐπεὶ διεπέφραδε πάντα.
Il.20.341 αἶψα δʼ ἔπειτʼ Ἀχιλῆος ἀπʼ ὀφθαλμῶν σκέδασʼ ἀχλὺν
Il.20.342 θεσπεσίην· ὃ δʼ ἔπειτα μέγʼ ἔξιδεν ὀφθαλμοῖσιν,
Il.20.343 ὀχθήσας δʼ ἄρα εἶπε πρὸς ὃν μεγαλήτορα θυμόν·
Il.20.344 ὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι·
Il.20.345 ἔγχος μὲν τόδε κεῖται ἐπὶ χθονός, οὐδέ τι φῶτα
Il.20.346 λεύσσω, τῷ ἐφέηκα κατακτάμεναι μενεαίνων.
Il.20.347 ἦ ῥα καὶ Αἰνείας φίλος ἀθανάτοισι θεοῖσιν
Il.20.348 ἦεν· ἀτάρ μιν ἔφην μὰψ αὔτως εὐχετάασθαι.
Il.20.349 ἐρρέτω· οὔ οἱ θυμὸς ἐμεῦ ἔτι πειρηθῆναι
Il.20.350 ἔσσεται, ὃς καὶ νῦν φύγεν ἄσμενος ἐκ θανάτοιο.
Il.20.351 ἀλλʼ ἄγε δὴ Δαναοῖσι φιλοπτολέμοισι κελεύσας
Il.20.352 τῶν ἄλλων Τρώων πειρήσομαι ἀντίος ἐλθών.
Il.20.353 ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ·
Il.20.354 μηκέτι νῦν Τρώων ἑκὰς ἕστατε δῖοι Ἀχαιοί,
Il.20.355 ἀλλʼ ἄγʼ ἀνὴρ ἄντʼ ἀνδρὸς ἴτω, μεμάτω δὲ μάχεσθαι.
Il.20.356 ἀργαλέον δέ μοί ἐστι καὶ ἰφθίμῳ περ ἐόντι
Il.20.357 τοσσούσδʼ ἀνθρώπους ἐφέπειν καὶ πᾶσι μάχεσθαι·
Il.20.358 οὐδέ κʼ Ἄρης, ὅς περ θεὸς ἄμβροτος, οὐδέ κʼ Ἀθήνη
Il.20.359 τοσσῆσδʼ ὑσμίνης ἐφέποι στόμα καὶ πονέοιτο·
Il.20.360 ἀλλʼ ὅσσον μὲν ἐγὼ δύναμαι χερσίν τε ποσίν τε
Il.20.361 καὶ σθένει, οὔ μʼ ἔτι φημὶ μεθησέμεν οὐδʼ ἠβαιόν,
Il.20.362 ἀλλὰ μάλα στιχὸς εἶμι διαμπερές, οὐδέ τινʼ οἴω
Il.20.363 Τρώων χαιρήσειν, ὅς τις σχεδὸν ἔγχεος ἔλθῃ.
Il.20.364 ὣς φάτʼ ἐποτρύνων· Τρώεσσι δὲ φαίδιμος Ἕκτωρ
Il.20.365 κέκλεθʼ ὁμοκλήσας, φάτο δʼ ἴμεναι ἄντʼ Ἀχιλῆος·
Il.20.366 Τρῶες ὑπέρθυμοι μὴ δείδιτε Πηλεΐωνα.
Il.20.367 καί κεν ἐγὼ ἐπέεσσι καὶ ἀθανάτοισι μαχοίμην,
Il.20.368 ἔγχεϊ δʼ ἀργαλέον, ἐπεὶ ἦ πολὺ φέρτεροί εἰσιν.
Il.20.369 οὐδʼ Ἀχιλεὺς πάντεσσι τέλος μύθοις ἐπιθήσει,
Il.20.370 ἀλλὰ τὸ μὲν τελέει, τὸ δὲ καὶ μεσσηγὺ κολούει.
Il.20.371 τοῦ δʼ ἐγὼ ἀντίος εἶμι καὶ εἰ πυρὶ χεῖρας ἔοικεν,
Il.20.372 εἰ πυρὶ χεῖρας ἔοικε, μένος δʼ αἴθωνι σιδήρῳ.
Il.20.373 ὣς φάτʼ ἐποτρύνων, οἳ δʼ ἀντίοι ἔγχεʼ ἄειραν
Il.20.374 Τρῶες· τῶν δʼ ἄμυδις μίχθη μένος, ὦρτο δʼ ἀϋτή.
Il.20.375 καὶ τότʼ ἄρʼ Ἕκτορα εἶπε παραστὰς Φοῖβος Ἀπόλλων·
Il.20.376 Ἕκτορ μηκέτι πάμπαν Ἀχιλλῆϊ προμάχιζε,
Il.20.377 ἀλλὰ κατὰ πληθύν τε καὶ ἐκ φλοίσβοιο δέδεξο,
Il.20.378 μή πώς σʼ ἠὲ βάλῃ ἠὲ σχεδὸν ἄορι τύψῃ.
Il.20.379 ὣς ἔφαθʼ, Ἕκτωρ δʼ αὖτις ἐδύσετο οὐλαμὸν ἀνδρῶν
Il.20.380 ταρβήσας, ὅτʼ ἄκουσε θεοῦ ὄπα φωνήσαντος.
Il.20.381 ἐν δʼ Ἀχιλεὺς Τρώεσσι θόρε φρεσὶν εἱμένος ἀλκὴν
Il.20.382 σμερδαλέα ἰάχων, πρῶτον δʼ ἕλεν Ἰφιτίωνα
Il.20.383 ἐσθλὸν Ὀτρυντεΐδην πολέων ἡγήτορα λαῶν,
Il.20.384 ὃν νύμφη τέκε νηῒς Ὀτρυντῆϊ πτολιπόρθῳ
Il.20.385 Τμώλῳ ὕπο νιφόεντι Ὕδης ἐν πίονι δήμῳ·
Il.20.386 τὸν δʼ ἰθὺς μεμαῶτα βάλʼ ἔγχεϊ δῖος Ἀχιλλεὺς
Il.20.387 μέσσην κὰκ κεφαλήν· ἣ δʼ ἄνδιχα πᾶσα κεάσθη,
Il.20.388 δούπησεν δὲ πεσών, ὃ δʼ ἐπεύξατο δῖος Ἀχιλλεύς·
Il.20.389 κεῖσαι Ὀτρυντεΐδη πάντων ἐκπαγλότατʼ ἀνδρῶν·
Il.20.390 ἐνθάδε τοι θάνατος, γενεὴ δέ τοί ἐστʼ ἐπὶ λίμνῃ
Il.20.391 Γυγαίῃ, ὅθι τοι τέμενος πατρώϊόν ἐστιν
Il.20.392 Ὕλλῳ ἐπʼ ἰχθυόεντι καὶ Ἕρμῳ δινήεντι.
Il.20.393 ὣς ἔφατʼ εὐχόμενος, τὸν δὲ σκότος ὄσσε κάλυψε.
Il.20.394 τὸν μὲν Ἀχαιῶν ἵπποι ἐπισσώτροις δατέοντο
Il.20.395 πρώτῃ ἐν ὑσμίνῃ· ὃ δʼ ἐπʼ αὐτῷ Δημολέοντα
Il.20.396 ἐσθλὸν ἀλεξητῆρα μάχης Ἀντήνορος υἱὸν
Il.20.397 νύξε κατὰ κρόταφον, κυνέης διὰ χαλκοπαρῄου.
Il.20.398 οὐδʼ ἄρα χαλκείη κόρυς ἔσχεθεν, ἀλλὰ διʼ αὐτῆς
Il.20.399 αἰχμὴ ἱεμένη ῥῆξʼ ὀστέον, ἐγκέφαλος δὲ
Il.20.400 ἔνδον ἅπας πεπάλακτο· δάμασσε δέ μιν μεμαῶτα.
Il.20.401 Ἱπποδάμαντα δʼ ἔπειτα καθʼ ἵππων ἀΐξαντα
Il.20.402 πρόσθεν ἕθεν φεύγοντα μετάφρενον οὔτασε δουρί.
Il.20.403 αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος
Il.20.404 ἤρυγεν ἑλκόμενος Ἑλικώνιον ἀμφὶ ἄνακτα
Il.20.405 κούρων ἑλκόντων· γάνυται δέ τε τοῖς ἐνοσίχθων·
Il.20.406 ὣς ἄρα τόν γʼ ἐρυγόντα λίπʼ ὀστέα θυμὸς ἀγήνωρ·
Il.20.407 αὐτὰρ ὃ βῆ σὺν δουρὶ μετʼ ἀντίθεον Πολύδωρον
Il.20.408 Πριαμίδην. τὸν δʼ οὔ τι πατὴρ εἴασκε μάχεσθαι,
Il.20.409 οὕνεκά οἱ μετὰ παισὶ νεώτατος ἔσκε γόνοιο,
Il.20.410 καί οἱ φίλτατος ἔσκε, πόδεσσι δὲ πάντας ἐνίκα
Il.20.411 δὴ τότε νηπιέῃσι ποδῶν ἀρετὴν ἀναφαίνων
Il.20.412 θῦνε διὰ προμάχων, εἷος φίλον ὤλεσε θυμόν.
Il.20.413 τὸν βάλε μέσσον ἄκοντι ποδάρκης δῖος Ἀχιλλεὺς
Il.20.414 νῶτα παραΐσσοντος, ὅθι ζωστῆρος ὀχῆες
Il.20.415 χρύσειοι σύνεχον καὶ διπλόος ἤντετο θώρηξ·
Il.20.416 ἀντικρὺ δὲ διέσχε παρʼ ὀμφαλὸν ἔγχεος αἰχμή,
Il.20.417 γνὺξ δʼ ἔριπʼ οἰμώξας, νεφέλη δέ μιν ἀμφεκάλυψε
Il.20.418 κυανέη, προτὶ οἷ δʼ ἔλαβʼ ἔντερα χερσὶ λιασθείς.
Il.20.419 Ἕκτωρ δʼ ὡς ἐνόησε κασίγνητον Πολύδωρον
Il.20.420 ἔντερα χερσὶν ἔχοντα λιαζόμενον ποτὶ γαίη
Il.20.421 κάρ ῥά οἱ ὀφθαλμῶν κέχυτʼ ἀχλύς· οὐδʼ ἄρʼ ἔτʼ ἔτλη
Il.20.422 δηρὸν ἑκὰς στρωφᾶσθʼ, ἀλλʼ ἀντίος ἦλθʼ Ἀχιλῆϊ
Il.20.423 ὀξὺ δόρυ κραδάων φλογὶ εἴκελος· αὐτὰρ Ἀχιλλεὺς
Il.20.424 ὡς εἶδʼ, ὣς ἀνεπᾶλτο, καὶ εὐχόμενος ἔπος ηὔδα·
Il.20.425 ἐγγὺς ἀνὴρ ὃς ἐμόν γε μάλιστʼ ἐσεμάσσατο θυμόν,
Il.20.426 ὅς μοι ἑταῖρον ἔπεφνε τετιμένον· οὐδʼ ἂν ἔτι δὴν
Il.20.427 ἀλλήλους πτώσσοιμεν ἀνὰ πτολέμοιο γεφύρας.
Il.20.428 ἦ, καὶ ὑπόδρα ἰδὼν προσεφώνεεν Ἕκτορα δῖον·
Il.20.429 ἆσσον ἴθʼ ὥς κεν θᾶσσον ὀλέθρου πείραθʼ ἵκηαι.
Il.20.430 τὸν δʼ οὐ ταρβήσας προσέφη κορυθαίολος Ἕκτωρ·
Il.20.431 Πηλεΐδη μὴ δὴ ἐπέεσσί με νηπύτιον ὣς
Il.20.432 ἔλπεο δειδίξεσθαι, ἐπεὶ σάφα οἶδα καὶ αὐτὸς
Il.20.433 ἠμὲν κερτομίας ἠδʼ αἴσυλα μυθήσασθαι.
Il.20.434 οἶδα δʼ ὅτι σὺ μὲν ἐσθλός, ἐγὼ δὲ σέθεν πολὺ χείρων.
Il.20.435 ἀλλʼ ἤτοι μὲν ταῦτα θεῶν ἐν γούνασι κεῖται,
Il.20.436 αἴ κέ σε χειρότερός περ ἐὼν ἀπὸ θυμὸν ἕλωμαι
Il.20.437 δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.
Il.20.438 ἦ ῥα, καὶ ἀμπεπαλὼν προΐει δόρυ, καὶ τό γʼ Ἀθήνη
Il.20.439 πνοιῇ Ἀχιλλῆος πάλιν ἔτραπε κυδαλίμοιο
Il.20.440 ἦκα μάλα ψύξασα· τὸ δʼ ἂψ ἵκεθʼ Ἕκτορα δῖον,
Il.20.441 αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς
Il.20.442 ἐμμεμαὼς ἐπόρουσε κατακτάμεναι μενεαίνων,
Il.20.443 σμερδαλέα ἰάχων· τὸν δʼ ἐξήρπαξεν Ἀπόλλων
Il.20.444 ῥεῖα μάλʼ ὥς τε θεός, ἐκάλυψε δʼ ἄρʼ ἠέρι πολλῇ.
Il.20.445 τρὶς μὲν ἔπειτʼ ἐπόρουσε ποδάρκης δῖος Ἀχιλλεὺς
Il.20.446 ἔγχεϊ χαλκείῳ, τρὶς δʼ ἠέρα τύψε βαθεῖαν.
Il.20.447 ἀλλʼ ὅτε δὴ τὸ τέταρτον ἐπέσσυτο δαίμονι ἶσος,
Il.20.448 δεινὰ δʼ ὁμοκλήσας ἔπεα πτερόεντα προσηύδα·
Il.20.449 ἐξ αὖ νῦν ἔφυγες θάνατον κύον· ἦ τέ τοι ἄγχι
Il.20.450 ἦλθε κακόν· νῦν αὖτέ σʼ ἐρύσατο Φοῖβος Ἀπόλλων,
Il.20.451 ᾧ μέλλεις εὔχεσθαι ἰὼν ἐς δοῦπον ἀκόντων.
Il.20.452 ἦ θήν σʼ ἐξανύω γε καὶ ὕστερον ἀντιβολήσας,
Il.20.453 εἴ πού τις καὶ ἔμοιγε θεῶν ἐπιτάρροθός ἐστι.
Il.20.454 νῦν αὖ τοὺς ἄλλους ἐπιείσομαι, ὅν κε κιχείω.
Il.20.455 ὣς εἰπὼν Δρύοπʼ οὖτα κατʼ αὐχένα μέσσον ἄκοντι·
Il.20.456 ἤριπε δὲ προπάροιθε ποδῶν· ὃ δὲ τὸν μὲν ἔασε,
Il.20.457 Δημοῦχον δὲ Φιλητορίδην ἠΰν τε μέγαν τε
Il.20.458 κὰγ γόνυ δουρὶ βαλὼν ἠρύκακε. τὸν μὲν ἔπειτα
Il.20.459 οὐτάζων ξίφεϊ μεγάλῳ ἐξαίνυτο θυμόν·
Il.20.460 αὐτὰρ ὃ Λαόγονον καὶ Δάρδανον υἷε Βίαντος
Il.20.461 ἄμφω ἐφορμηθεὶς ἐξ ἵππων ὦσε χαμᾶζε,
Il.20.462 τὸν μὲν δουρὶ βαλών, τὸν δὲ σχεδὸν ἄορι τύψας.
Il.20.463 Τρῶα δʼ Ἀλαστορίδην, ὃ μὲν ἀντίος ἤλυθε γούνων,
Il.20.464 εἴ πώς εὑ πεφίδοιτο λαβὼν καὶ ζωὸν ἀφείη
Il.20.465 μηδὲ κατακτείνειεν ὁμηλικίην ἐλεήσας,
Il.20.466 νήπιος, οὐδὲ τὸ ᾔδη ὃ οὐ πείσεσθαι ἔμελλεν·
Il.20.467 οὐ γάρ τι γλυκύθυμος ἀνὴρ ἦν οὐδʼ ἀγανόφρων,
Il.20.468 ἀλλὰ μάλʼ ἐμμεμαώς· ὃ μὲν ἥπτετο χείρεσι γούνων
Il.20.469 ἱέμενος λίσσεσθʼ, ὃ δὲ φασγάνῳ οὖτα καθʼ ἧπαρ·
Il.20.470 ἐκ δέ οἱ ἧπαρ ὄλισθεν, ἀτὰρ μέλαν αἷμα κατʼ αὐτοῦ
Il.20.471 κόλπον ἐνέπλησεν· τὸν δὲ σκότος ὄσσε κάλυψε
Il.20.472 θυμοῦ δευόμενον· ὃ δὲ Μούλιον οὖτα παραστὰς
Il.20.473 δουρὶ κατʼ οὖς· εἶθαρ δὲ διʼ οὔατος ἦλθʼ ἑτέροιο
Il.20.474 αἰχμὴ χαλκείη· ὃ δʼ Ἀγήνορος υἱὸν Ἔχεκλον
Il.20.475 μέσσην κὰκ κεφαλὴν ξίφει ἤλασε κωπήεντι,
Il.20.476 πᾶν δʼ ὑπεθερμάνθη ξίφος αἵματι· τὸν δὲ κατʼ ὄσσε
Il.20.477 ἔλλαβε πορφύρεος θάνατος καὶ μοῖρα κραταιή.
Il.20.478 Δευκαλίωνα δʼ ἔπειθʼ, ἵνα τε ξυνέχουσι τένοντες
Il.20.479 ἀγκῶνος, τῇ τόν γε φίλης διὰ χειρὸς ἔπειρεν
Il.20.480 αἰχμῇ χαλκείῃ· ὃ δέ μιν μένε χεῖρα βαρυνθεὶς
Il.20.481 πρόσθʼ ὁρόων θάνατον· ὃ δὲ φασγάνῳ αὐχένα θείνας
Il.20.482 τῆλʼ αὐτῇ πήληκι κάρη βάλε· μυελὸς αὖτε
Il.20.483 σφονδυλίων ἔκπαλθʼ, ὃ δʼ ἐπὶ χθονὶ κεῖτο τανυσθείς.
Il.20.484 αὐτὰρ ὃ βῆ ῥʼ ἰέναι μετʼ ἀμύμονα Πείρεω υἱὸν
Il.20.485 Ῥίγμον, ὃς ἐκ Θρῄκης ἐριβώλακος εἰληλούθει·
Il.20.486 τὸν βάλε μέσσον ἄκοντι, πάγη δʼ ἐν νηδύϊ χαλκός,
Il.20.487 ἤριπε δʼ ἐξ ὀχέων· ὃ δʼ Ἀρηΐθοον θεράποντα
Il.20.488 ἂψ ἵππους στρέψαντα μετάφρενον ὀξέϊ δουρὶ
Il.20.489 νύξʼ, ἀπὸ δʼ ἅρματος ὦσε· κυκήθησαν δέ οἱ ἵπποι.
Il.20.490 ὡς δʼ ἀναμαιμάει βαθέʼ ἄγκεα θεσπιδαὲς πῦρ
Il.20.491 οὔρεος ἀζαλέοιο, βαθεῖα δὲ καίεται ὕλη,
Il.20.492 πάντῃ τε κλονέων ἄνεμος φλόγα εἰλυφάζει,
Il.20.493 ὣς ὅ γε πάντῃ θῦνε σὺν ἔγχεϊ δαίμονι ἶσος
Il.20.494 κτεινομένους ἐφέπων· ῥέε δʼ αἵματι γαῖα μέλαινα.
Il.20.495 ὡς δʼ ὅτε τις ζεύξῃ βόας ἄρσενας εὐρυμετώπους
Il.20.496 τριβέμεναι κρῖ λευκὸν ἐϋκτιμένῃ ἐν ἀλωῇ,
Il.20.497 ῥίμφά τε λέπτʼ ἐγένοντο βοῶν ὑπὸ πόσσʼ ἐριμύκων,
Il.20.498 ὣς ὑπʼ Ἀχιλλῆος μεγαθύμου μώνυχες ἵπποι
Il.20.499 στεῖβον ὁμοῦ νέκυάς τε καὶ ἀσπίδας· αἵματι δʼ ἄξων
Il.20.500 νέρθεν ἅπας πεπάλακτο καὶ ἄντυγες αἳ περὶ δίφρον,
Il.20.501 ἃς ἄρʼ ἀφʼ ἱππείων ὁπλέων ῥαθάμιγγες ἔβαλλον
Il.20.502 αἵ τʼ ἀπʼ ἐπισσώτρων· ὃ δὲ ἵετο κῦδος ἀρέσθαι
Il.20.503 Πηλεΐδης, λύθρῳ δὲ παλάσσετο χεῖρας ἀάπτους.
Il.21.1 ἀλλʼ ὅτε δὴ πόρον ἷξον ἐϋρρεῖος ποταμοῖο
Il.21.2 Ξάνθου δινήεντος, ὃν ἀθάνατος τέκετο Ζεύς,
Il.21.3 ἔνθα διατμήξας τοὺς μὲν πεδίον δὲ δίωκε
Il.21.4 πρὸς πόλιν, ᾗ περ Ἀχαιοὶ ἀτυζόμενοι φοβέοντο
Il.21.5 ἤματι τῷ προτέρῳ, ὅτε μαίνετο φαίδιμος Ἕκτωρ·
Il.21.6 τῇ ῥʼ οἵ γε προχέοντο πεφυζότες, ἠέρα δʼ Ἥρη
Il.21.7 πίτνα πρόσθε βαθεῖαν ἐρυκέμεν· ἡμίσεες δὲ
Il.21.8 ἐς ποταμὸν εἰλεῦντο βαθύρροον ἀργυροδίνην,
Il.21.9 ἐν δʼ ἔπεσον μεγάλῳ πατάγῳ, βράχε δʼ αἰπὰ ῥέεθρα,
Il.21.10 ὄχθαι δʼ ἀμφὶ περὶ μεγάλʼ ἴαχον· οἳ δʼ ἀλαλητῷ
Il.21.11 ἔννεον ἔνθα καὶ ἔνθα ἑλισσόμενοι περὶ δίνας.
Il.21.12 ὡς δʼ ὅθʼ ὑπὸ ῥιπῆς πυρὸς ἀκρίδες ἠερέθονται
Il.21.13 φευγέμεναι ποταμὸν δέ· τὸ δὲ φλέγει ἀκάματον πῦρ
Il.21.14 ὄρμενον ἐξαίφνης, ταὶ δὲ πτώσσουσι καθʼ ὕδωρ·
Il.21.15 ὣς ὑπʼ Ἀχιλλῆος Ξάνθου βαθυδινήεντος
Il.21.16 πλῆτο ῥόος κελάδων ἐπιμὶξ ἵππων τε καὶ ἀνδρῶν.
Il.21.17 αὐτὰρ ὃ διογενὴς δόρυ μὲν λίπεν αὐτοῦ ἐπʼ ὄχθῃ
Il.21.18 κεκλιμένον μυρίκῃσιν, ὃ δʼ ἔσθορε δαίμονι ἶσος
Il.21.19 φάσγανον οἶον ἔχων, κακὰ δὲ φρεσὶ μήδετο ἔργα,
Il.21.20 τύπτε δʼ ἐπιστροφάδην· τῶν δὲ στόνος ὄρνυτʼ ἀεικὴς
Il.21.21 ἄορι θεινομένων, ἐρυθαίνετο δʼ αἵματι ὕδωρ.
Il.21.22 ὡς δʼ ὑπὸ δελφῖνος μεγακήτεος ἰχθύες ἄλλοι
Il.21.23 φεύγοντες πιμπλᾶσι μυχοὺς λιμένος εὐόρμου
Il.21.24 δειδιότες· μάλα γάρ τε κατεσθίει ὅν κε λάβῃσιν·
Il.21.25 ὣς Τρῶες ποταμοῖο κατὰ δεινοῖο ῥέεθρα
Il.21.26 πτῶσσον ὑπὸ κρημνούς. ὃ δʼ ἐπεὶ κάμε χεῖρας ἐναίρων,
Il.21.27 ζωοὺς ἐκ ποταμοῖο δυώδεκα λέξατο κούρους
Il.21.28 ποινὴν Πατρόκλοιο Μενοιτιάδαο θανόντος·
Il.21.29 τοὺς ἐξῆγε θύραζε τεθηπότας ἠΰτε νεβρούς,
Il.21.30 δῆσε δʼ ὀπίσσω χεῖρας ἐϋτμήτοισιν ἱμᾶσι,
Il.21.31 τοὺς αὐτοὶ φορέεσκον ἐπὶ στρεπτοῖσι χιτῶσι,
Il.21.32 δῶκε δʼ ἑταίροισιν κατάγειν κοίλας ἐπὶ νῆας.
Il.21.33 αὐτὰρ ὃ ἂψ ἐπόρουσε δαϊζέμεναι μενεαίνων.
Il.21.34 ἔνθʼ υἷι Πριάμοιο συνήντετο Δαρδανίδαο
Il.21.35 ἐκ ποταμοῦ φεύγοντι Λυκάονι, τόν ῥά ποτʼ αὐτὸς
Il.21.36 ἦγε λαβὼν ἐκ πατρὸς ἀλωῆς οὐκ ἐθέλοντα
Il.21.37 ἐννύχιος προμολών· ὃ δʼ ἐρινεὸν ὀξέϊ χαλκῷ
Il.21.38 τάμνε νέους ὄρπηκας, ἵνʼ ἅρματος ἄντυγες εἶεν·
Il.21.39 τῷ δʼ ἄρʼ ἀνώϊστον κακὸν ἤλυθε δῖος Ἀχιλλεύς.
Il.21.40 καὶ τότε μέν μιν Λῆμνον ἐϋκτιμένην ἐπέρασσε
Il.21.41 νηυσὶν ἄγων, ἀτὰρ υἱὸς Ἰήσονος ὦνον ἔδωκε·
Il.21.42 κεῖθεν δὲ ξεῖνός μιν ἐλύσατο πολλὰ δʼ ἔδωκεν
Il.21.43 Ἴμβριος Ἠετίων, πέμψεν δʼ ἐς δῖαν Ἀρίσβην·
Il.21.44 ἔνθεν ὑπεκπροφυγὼν πατρώϊον ἵκετο δῶμα.
Il.21.45 ἕνδεκα δʼ ἤματα θυμὸν ἐτέρπετο οἷσι φίλοισιν
Il.21.46 ἐλθὼν ἐκ Λήμνοιο· δυωδεκάτῃ δέ μιν αὖτις
Il.21.47 χερσὶν Ἀχιλλῆος θεὸς ἔμβαλεν, ὅς μιν ἔμελλε
Il.21.48 πέμψειν εἰς Ἀΐδαο καὶ οὐκ ἐθέλοντα νέεσθαι.
Il.21.49 τὸν δʼ ὡς οὖν ἐνόησε ποδάρκης δῖος Ἀχιλλεὺς
Il.21.50 γυμνὸν ἄτερ κόρυθός τε καὶ ἀσπίδος, οὐδʼ ἔχεν ἔγχος,
Il.21.51 ἀλλὰ τὰ μέν ῥʼ ἀπὸ πάντα χαμαὶ βάλε· τεῖρε γὰρ ἱδρὼς
Il.21.52 φεύγοντʼ ἐκ ποταμοῦ, κάματος δʼ ὑπὸ γούνατʼ ἐδάμνα·
Il.21.53 ὀχθήσας δʼ ἄρα εἶπε πρὸς ὃν μεγαλήτορα θυμόν·
Il.21.54 ὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι·
Il.21.55 ἦ μάλα δὴ Τρῶες μεγαλήτορες οὕς περ ἔπεφνον
Il.21.56 αὖτις ἀναστήσονται ὑπὸ ζόφου ἠερόεντος,
Il.21.57 οἷον δὴ καὶ ὅδʼ ἦλθε φυγὼν ὕπο νηλεὲς ἦμαρ
Il.21.58 Λῆμνον ἐς ἠγαθέην πεπερημένος· οὐδέ μιν ἔσχε
Il.21.59 πόντος ἁλὸς πολιῆς, ὃ πολέας ἀέκοντας ἐρύκει.
Il.21.60 ἀλλʼ ἄγε δὴ καὶ δουρὸς ἀκωκῆς ἡμετέροιο
Il.21.61 γεύσεται, ὄφρα ἴδωμαι ἐνὶ φρεσὶν ἠδὲ δαείω
Il.21.62 ἢ ἄρʼ ὁμῶς καὶ κεῖθεν ἐλεύσεται, ἦ μιν ἐρύξει
Il.21.63 γῆ φυσίζοος, ἥ τε κατὰ κρατερόν περ ἐρύκει.
Il.21.64 ὣς ὅρμαινε μένων· ὃ δέ οἱ σχεδὸν ἦλθε τεθηπὼς
Il.21.65 γούνων ἅψασθαι μεμαώς, περὶ δʼ ἤθελε θυμῷ
Il.21.66 ἐκφυγέειν θάνατόν τε κακὸν καὶ κῆρα μέλαιναν.
Il.21.67 ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς
Il.21.68 οὐτάμεναι μεμαώς, ὃ δʼ ὑπέδραμε καὶ λάβε γούνων
Il.21.69 κύψας· ἐγχείη δʼ ἄρʼ ὑπὲρ νώτου ἐνὶ γαίῃ
Il.21.70 ἔστη ἱεμένη χροὸς ἄμεναι ἀνδρομέοιο.
Il.21.71 αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,
Il.21.72 τῇ δʼ ἑτέρῃ ἔχεν ἔγχος ἀκαχμένον οὐδὲ μεθίει·
Il.21.73 καί μιν φωνήσας ἔπεα πτερόεντα προσηύδα·
Il.21.74 γουνοῦμαι σʼ Ἀχιλεῦ· σὺ δέ μʼ αἴδεο καί μʼ ἐλέησον·
Il.21.75 ἀντί τοί εἰμʼ ἱκέταο διοτρεφὲς αἰδοίοιο·
Il.21.76 πὰρ γὰρ σοὶ πρώτῳ πασάμην Δημήτερος ἀκτὴν
Il.21.77 ἤματι τῷ ὅτε μʼ εἷλες ἐϋκτιμένῃ ἐν ἀλωῇ,
Il.21.78 καί μʼ ἐπέρασσας ἄνευθεν ἄγων πατρός τε φίλων τε
Il.21.79 Λῆμνον ἐς ἠγαθέην, ἑκατόμβοιον δέ τοι ἦλφον.
Il.21.80 νῦν δὲ λύμην τρὶς τόσσα πορών· ἠὼς δέ μοί ἐστιν
Il.21.81 ἥδε δυωδεκάτη, ὅτʼ ἐς Ἴλιον εἰλήλουθα
Il.21.82 πολλὰ παθών· νῦν αὖ με τεῇς ἐν χερσὶν ἔθηκε
Il.21.83 μοῖρʼ ὀλοή· μέλλω που ἀπεχθέσθαι Διὶ πατρί,
Il.21.84 ὅς με σοὶ αὖτις δῶκε· μινυνθάδιον δέ με μήτηρ
Il.21.85 γείνατο Λαοθόη θυγάτηρ Ἄλταο γέροντος
Il.21.86 Ἄλτεω, ὃς Λελέγεσσι φιλοπτολέμοισιν ἀνάσσει
Il.21.87 Πήδασον αἰπήεσσαν ἔχων ἐπὶ Σατνιόεντι.
Il.21.88 τοῦ δʼ ἔχε θυγατέρα Πρίαμος, πολλὰς δὲ καὶ ἄλλας·
Il.21.89 τῆς δὲ δύω γενόμεσθα, σὺ δʼ ἄμφω δειροτομήσεις,
Il.21.90 ἤτοι τὸν πρώτοισι μετὰ πρυλέεσσι δάμασσας
Il.21.91 ἀντίθεον Πολύδωρον, ἐπεὶ βάλες ὀξέϊ δουρί·
Il.21.92 νῦν δὲ δὴ ἐνθάδʼ ἐμοὶ κακὸν ἔσσεται· οὐ γὰρ ὀΐω
Il.21.93 σὰς χεῖρας φεύξεσθαι, ἐπεί ῥʼ ἐπέλασσέ γε δαίμων.
Il.21.94 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσι·
Il.21.95 μή με κτεῖνʼ, ἐπεὶ οὐχ ὁμογάστριος Ἕκτορός εἰμι,
Il.21.96 ὅς τοι ἑταῖρον ἔπεφνεν ἐνηέα τε κρατερόν τε.
Il.21.97 ὣς ἄρα μιν Πριάμοιο προσηύδα φαίδιμος υἱὸς
Il.21.98 λισσόμενος ἐπέεσσιν, ἀμείλικτον δʼ ὄπʼ ἄκουσε·
Il.21.99 νήπιε μή μοι ἄποινα πιφαύσκεο μηδʼ ἀγόρευε·
Il.21.100 πρὶν μὲν γὰρ Πάτροκλον ἐπισπεῖν αἴσιμον ἦμαρ
Il.21.101 τόφρά τί μοι πεφιδέσθαι ἐνὶ φρεσὶ φίλτερον ἦεν
Il.21.102 Τρώων, καὶ πολλοὺς ζωοὺς ἕλον ἠδʼ ἐπέρασσα·
Il.21.103 νῦν δʼ οὐκ ἔσθʼ ὅς τις θάνατον φύγῃ ὅν κε θεός γε
Il.21.104 Ἰλίου προπάροιθεν ἐμῇς ἐν χερσὶ βάλῃσι
Il.21.105 καὶ πάντων Τρώων, περὶ δʼ αὖ Πριάμοιό γε παίδων.
Il.21.106 ἀλλὰ φίλος θάνε καὶ σύ· τί ἦ ὀλοφύρεαι οὕτως;
Il.21.107 κάτθανε καὶ Πάτροκλος, ὅ περ σέο πολλὸν ἀμείνων.
Il.21.108 οὐχ ὁράᾳς οἷος καὶ ἐγὼ καλός τε μέγας τε;
Il.21.109 πατρὸς δʼ εἴμʼ ἀγαθοῖο, θεὰ δέ με γείνατο μήτηρ·
Il.21.110 ἀλλʼ ἔπι τοι καὶ ἐμοὶ θάνατος καὶ μοῖρα κραταιή·
Il.21.111 ἔσσεται ἢ ἠὼς ἢ δείλη ἢ μέσον ἦμαρ
Il.21.112 ὁππότε τις καὶ ἐμεῖο Ἄρῃ ἐκ θυμὸν ἕληται
Il.21.113 ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.
Il.21.114 ὣς φάτο, τοῦ δʼ αὐτοῦ λύτο γούνατα καὶ φίλον ἦτορ·
Il.21.115 ἔγχος μέν ῥʼ ἀφέηκεν, ὃ δʼ ἕζετο χεῖρε πετάσσας
Il.21.116 ἀμφοτέρας· Ἀχιλεὺς δὲ ἐρυσσάμενος ξίφος ὀξὺ
Il.21.117 τύψε κατὰ κληῗδα παρʼ αὐχένα, πᾶν δέ οἱ εἴσω
Il.21.118 δῦ ξίφος ἄμφηκες· ὃ δʼ ἄρα πρηνὴς ἐπὶ γαίῃ
Il.21.119 κεῖτο ταθείς, ἐκ δʼ αἷμα μέλαν ῥέε, δεῦε δὲ γαῖαν.
Il.21.120 τὸν δʼ Ἀχιλεὺς ποταμὸν δὲ λαβὼν ποδὸς ἧκε φέρεσθαι,
Il.21.121 καί οἱ ἐπευχόμενος ἔπεα πτερόεντʼ ἀγόρευεν·
Il.21.122 ἐνταυθοῖ νῦν κεῖσο μετʼ ἰχθύσιν, οἵ σʼ ὠτειλὴν
Il.21.123 αἷμʼ ἀπολιχμήσονται ἀκηδέες· οὐδέ σε μήτηρ
Il.21.124 ἐνθεμένη λεχέεσσι γοήσεται, ἀλλὰ Σκάμανδρος
Il.21.125 οἴσει δινήεις εἴσω ἁλὸς εὐρέα κόλπον·
Il.21.126 θρῴσκων τις κατὰ κῦμα μέλαιναν φρῖχʼ ὑπαΐξει
Il.21.127 ἰχθύς, ὅς κε φάγῃσι Λυκάονος ἀργέτα δημόν.
Il.21.128 φθείρεσθʼ εἰς ὅ κεν ἄστυ κιχείομεν Ἰλίου ἱρῆς
Il.21.129 ὑμεῖς μὲν φεύγοντες, ἐγὼ δʼ ὄπιθεν κεραΐζων.
Il.21.130 οὐδʼ ὑμῖν ποταμός περ ἐΰρροος ἀργυροδίνης
Il.21.131 ἀρκέσει, ᾧ δὴ δηθὰ πολέας ἱερεύετε ταύρους,
Il.21.132 ζωοὺς δʼ ἐν δίνῃσι καθίετε μώνυχας ἵππους.
Il.21.133 ἀλλὰ καὶ ὧς ὀλέεσθε κακὸν μόρον, εἰς ὅ κε πάντες
Il.21.134 τίσετε Πατρόκλοιο φόνον καὶ λοιγὸν Ἀχαιῶν,
Il.21.135 οὓς ἐπὶ νηυσὶ θοῇσιν ἐπέφνετε νόσφιν ἐμεῖο.
Il.21.136 ὣς ἄρʼ ἔφη, ποταμὸς δὲ χολώσατο κηρόθι μᾶλλον,
Il.21.137 ὅρμηνεν δʼ ἀνὰ θυμὸν ὅπως παύσειε πόνοιο
Il.21.138 δῖον Ἀχιλλῆα, Τρώεσσι δὲ λοιγὸν ἀλάλκοι.
Il.21.139 τόφρα δὲ Πηλέος υἱὸς ἔχων δολιχόσκιον ἔγχος
Il.21.140 Ἀστεροπαίῳ ἐπᾶλτο κατακτάμεναι μενεαίνων
Il.21.141 υἱέϊ Πηλεγόνος· τὸν δʼ Ἀξιὸς εὐρυρέεθρος
Il.21.142 γείνατο καὶ Περίβοια Ἀκεσσαμενοῖο θυγατρῶν
Il.21.143 πρεσβυτάτη· τῇ γάρ ῥα μίγη ποταμὸς βαθυδίνης.
Il.21.144 τῷ ῥʼ Ἀχιλεὺς ἐπόρουσεν, ὃ δʼ ἀντίος ἐκ ποταμοῖο
Il.21.145 ἔστη ἔχων δύο δοῦρε· μένος δέ οἱ ἐν φρεσὶ θῆκε
Il.21.146 Ξάνθος, ἐπεὶ κεχόλωτο δαϊκταμένων αἰζηῶν,
Il.21.147 τοὺς Ἀχιλεὺς ἐδάϊζε κατὰ ῥόον οὐδʼ ἐλέαιρεν.
Il.21.148 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.21.149 τὸν πρότερος προσέειπε ποδάρκης δῖος Ἀχιλλεύς·
Il.21.150 τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;
Il.21.151 δυστήνων δέ τε παῖδες ἐμῷ μένει ἀντιόωσι.
Il.21.152 τὸν δʼ αὖ Πηλεγόνος προσεφώνεε φαίδιμος υἱός·
Il.21.153 Πηλεΐδη μεγάθυμε τί ἦ γενεὴν ἐρεείνεις;
Il.21.154 εἴμʼ ἐκ Παιονίης ἐριβώλου τηλόθʼ ἐούσης
Il.21.155 Παίονας ἄνδρας ἄγων δολιχεγχέας· ἥδε δέ μοι νῦν
Il.21.156 ἠὼς ἑνδεκάτη ὅτε Ἴλιον εἰλήλουθα.
Il.21.157 αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος
Il.21.158 Ἀξιοῦ, ὃς κάλλιστον ὕδωρ ἐπὶ γαῖαν ἵησιν,
Il.21.159 ὃς τέκε Πηλεγόνα κλυτὸν ἔγχεϊ· τὸν δʼ ἐμέ φασι
Il.21.160 γείνασθαι· νῦν αὖτε μαχώμεθα φαίδιμʼ Ἀχιλλεῦ.
Il.21.161 ὣς φάτʼ ἀπειλήσας, ὃ δʼ ἀνέσχετο δῖος Ἀχιλλεὺς
Il.21.162 Πηλιάδα μελίην· ὃ δʼ ἁμαρτῇ δούρασιν ἀμφὶς
Il.21.163 ἥρως Ἀστεροπαῖος, ἐπεὶ περιδέξιος ἦεν.
Il.21.164 καί ῥʼ ἑτέρῳ μὲν δουρὶ σάκος βάλεν, οὐδὲ διὰ πρὸ
Il.21.165 ῥῆξε σάκος· χρυσὸς γὰρ ἐρύκακε δῶρα θεοῖο·
Il.21.166 τῷ δʼ ἑτέρῳ μιν πῆχυν ἐπιγράβδην βάλε χειρὸς
Il.21.167 δεξιτερῆς, σύτο δʼ αἷμα κελαινεφές· ἣ δʼ ὑπὲρ αὐτοῦ
Il.21.168 γαίῃ ἐνεστήρικτο λιλαιομένη χροὸς ἆσαι.
Il.21.169 δεύτερος αὖτʼ Ἀχιλεὺς μελίην ἰθυπτίωνα
Il.21.170 Ἀστεροπαίῳ ἐφῆκε κατακτάμεναι μενεαίνων.
Il.21.171 καὶ τοῦ μέν ῥʼ ἀφάμαρτεν, ὃ δʼ ὑψηλὴν βάλεν ὄχθην,
Il.21.172 μεσσοπαγὲς δʼ ἄρʼ ἔθηκε κατʼ ὄχθης μείλινον ἔγχος.
Il.21.173 Πηλεΐδης δʼ ἄορ ὀξὺ ἐρυσσάμενος παρὰ μηροῦ
Il.21.174 ἆλτʼ ἐπί οἱ μεμαώς· ὃ δʼ ἄρα μελίην Ἀχιλῆος
Il.21.175 οὐ δύνατʼ ἐκ κρημνοῖο ἐρύσσαι χειρὶ παχείῃ.
Il.21.176 τρὶς μέν μιν πελέμιξεν ἐρύσσασθαι μενεαίνων,
Il.21.177 τρὶς δὲ μεθῆκε βίης· τὸ δὲ τέτρατον ἤθελε θυμῷ
Il.21.178 ἆξαι ἐπιγνάμψας δόρυ μείλινον Αἰακίδαο,
Il.21.179 ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.
Il.21.180 γαστέρα γάρ μιν τύψε παρʼ ὀμφαλόν, ἐκ δʼ ἄρα πᾶσαι
Il.21.181 χύντο χαμαὶ χολάδες· τὸν δὲ σκότος ὄσσε κάλυψεν
Il.21.182 ἀσθμαίνοντʼ· Ἀχιλεὺς δʼ ἄρʼ ἐνὶ στήθεσσιν ὀρούσας
Il.21.183 τεύχεά τʼ ἐξενάριξε καὶ εὐχόμενος ἔπος ηὔδα·
Il.21.184 κεῖσʼ οὕτως· χαλεπόν τοι ἐρισθενέος Κρονίωνος
Il.21.185 παισὶν ἐριζέμεναι ποταμοῖό περ ἐκγεγαῶτι.
Il.21.186 φῆσθα σὺ μὲν ποταμοῦ γένος ἔμμεναι εὐρὺ ῥέοντος,
Il.21.187 αὐτὰρ ἐγὼ γενεὴν μεγάλου Διὸς εὔχομαι εἶναι.
Il.21.188 τίκτέ μʼ ἀνὴρ πολλοῖσιν ἀνάσσων Μυρμιδόνεσσι
Il.21.189 Πηλεὺς Αἰακίδης· ὃ δʼ ἄρʼ Αἰακὸς ἐκ Διὸς ἦεν.
Il.21.190 τὼ κρείσσων μὲν Ζεὺς ποταμῶν ἁλιμυρηέντων,
Il.21.191 κρείσσων αὖτε Διὸς γενεὴ ποταμοῖο τέτυκται.
Il.21.192 καὶ γὰρ σοὶ ποταμός γε πάρα μέγας, εἰ δύναταί τι
Il.21.193 χραισμεῖν· ἀλλʼ οὐκ ἔστι Διὶ Κρονίωνι μάχεσθαι,
Il.21.194 τῷ οὐδὲ κρείων Ἀχελώϊος ἰσοφαρίζει,
Il.21.195 οὐδὲ βαθυρρείταο μέγα σθένος Ὠκεανοῖο,
Il.21.196 ἐξ οὗ περ πάντες ποταμοὶ καὶ πᾶσα θάλασσα
Il.21.197 καὶ πᾶσαι κρῆναι καὶ φρείατα μακρὰ νάουσιν·
Il.21.198 ἀλλὰ καὶ ὃς δείδοικε Διὸς μεγάλοιο κεραυνὸν
Il.21.199 δεινήν τε βροντήν, ὅτʼ ἀπʼ οὐρανόθεν σμαραγήσῃ.
Il.21.200 ἦ ῥα, καὶ ἐκ κρημνοῖο ἐρύσσατο χάλκεον ἔγχος,
Il.21.201 τὸν δὲ κατʼ αὐτόθι λεῖπεν, ἐπεὶ φίλον ἦτορ ἀπηύρα,
Il.21.202 κείμενον ἐν ψαμάθοισι, δίαινε δέ μιν μέλαν ὕδωρ.
Il.21.203 τὸν μὲν ἄρʼ ἐγχέλυές τε καὶ ἰχθύες ἀμφεπένοντο
Il.21.204 δημὸν ἐρεπτόμενοι ἐπινεφρίδιον κείροντες·
Il.21.205 αὐτὰρ ὃ βῆ ῥʼ ἰέναι μετὰ Παίονας ἱπποκορυστάς,
Il.21.206 οἵ ῥʼ ἔτι πὰρ ποταμὸν πεφοβήατο δινήεντα,
Il.21.207 ὡς εἶδον τὸν ἄριστον ἐνὶ κρατερῇ ὑσμίνῃ
Il.21.208 χέρσʼ ὕπο Πηλεΐδαο καὶ ἄορι ἶφι δαμέντα.
Il.21.209 ἔνθʼ ἕλε Θερσίλοχόν τε Μύδωνά τε Ἀστύπυλόν τε
Il.21.210 Μνῆσόν τε Θρασίον τε καὶ Αἴνιον ἠδʼ Ὀφελέστην·
Il.21.211 καί νύ κʼ ἔτι πλέονας κτάνε Παίονας ὠκὺς Ἀχιλλεύς,
Il.21.212 εἰ μὴ χωσάμενος προσέφη ποταμὸς βαθυδίνης
Il.21.213 ἀνέρι εἰσάμενος, βαθέης δʼ ἐκ φθέγξατο δίνης·
Il.21.214 ὦ Ἀχιλεῦ, περὶ μὲν κρατέεις, περὶ δʼ αἴσυλα ῥέζεις
Il.21.215 ἀνδρῶν· αἰεὶ γάρ τοι ἀμύνουσιν θεοὶ αὐτοί.
Il.21.216 εἴ τοι Τρῶας ἔδωκε Κρόνου παῖς πάντας ὀλέσσαι,
Il.21.217 ἐξ ἐμέθεν γʼ ἐλάσας πεδίον κάτα μέρμερα ῥέζε·
Il.21.218 πλήθει γὰρ δή μοι νεκύων ἐρατεινὰ ῥέεθρα,
Il.21.219 οὐδέ τί πῃ δύναμαι προχέειν ῥόον εἰς ἅλα δῖαν
Il.21.220 στεινόμενος νεκύεσσι, σὺ δὲ κτείνεις ἀϊδήλως.
Il.21.221 ἀλλʼ ἄγε δὴ καὶ ἔασον· ἄγη μʼ ἔχει ὄρχαμε λαῶν.
Il.21.222 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.21.223 ἔσται ταῦτα Σκάμανδρε διοτρεφές, ὡς σὺ κελεύεις.
Il.21.224 Τρῶας δʼ οὐ πρὶν λήξω ὑπερφιάλους ἐναρίζων,
Il.21.225 πρὶν ἔλσαι κατὰ ἄστυ καὶ Ἕκτορι πειρηθῆναι
Il.21.226 ἀντιβίην, ἤ κέν με δαμάσσεται, ἦ κεν ἐγὼ τόν.
Il.21.227 ὣς εἰπὼν Τρώεσσιν ἐπέσσυτο δαίμονι ἶσος·
Il.21.228 καὶ τότʼ Ἀπόλλωνα προσέφη ποταμὸς βαθυδίνης·
Il.21.229 ὢ πόποι ἀργυρότοξε Διὸς τέκος οὐ σύ γε βουλὰς
Il.21.230 εἰρύσαο Κρονίωνος, ὅ τοι μάλα πόλλʼ ἐπέτελλε
Il.21.231 Τρωσὶ παρεστάμεναι καὶ ἀμύνειν, εἰς ὅ κεν ἔλθῃ
Il.21.232 δείελος ὀψὲ δύων, σκιάσῃ δʼ ἐρίβωλον ἄρουραν.
Il.21.233 ἦ, καὶ Ἀχιλλεὺς μὲν δουρικλυτὸς ἔνθορε μέσσῳ
Il.21.234 κρημνοῦ ἀπαΐξας· ὃ δʼ ἐπέσσυτο οἴδματι θύων,
Il.21.235 πάντα δʼ ὄρινε ῥέεθρα κυκώμενος, ὦσε δὲ νεκροὺς
Il.21.236 πολλούς, οἵ ῥα κατʼ αὐτὸν ἅλις ἔσαν, οὓς κτάνʼ Ἀχιλλεύς
Il.21.237 τοὺς ἔκβαλλε θύραζε μεμυκὼς ἠΰτε ταῦρος
Il.21.238 χέρσον δέ· ζωοὺς δὲ σάω κατὰ καλὰ ῥέεθρα,
Il.21.239 κρύπτων ἐν δίνῃσι βαθείῃσιν μεγάλῃσι.
Il.21.240 δεινὸν δʼ ἀμφʼ Ἀχιλῆα κυκώμενον ἵστατο κῦμα,
Il.21.241 ὤθει δʼ ἐν σάκεϊ πίπτων ῥόος· οὐδὲ πόδεσσιν
Il.21.242 εἶχε στηρίξασθαι· ὃ δὲ πτελέην ἕλε χερσὶν
Il.21.243 εὐφυέα μεγάλην· ἣ δʼ ἐκ ῥιζῶν ἐριποῦσα
Il.21.244 κρημνὸν ἅπαντα διῶσεν, ἐπέσχε δὲ καλὰ ῥέεθρα
Il.21.245 ὄζοισιν πυκινοῖσι, γεφύρωσεν δέ μιν αὐτὸν
Il.21.246 εἴσω πᾶσʼ ἐριποῦσʼ· ὃ δʼ ἄρʼ ἐκ δίνης ἀνορούσας
Il.21.247 ἤϊξεν πεδίοιο ποσὶ κραιπνοῖσι πέτεσθαι
Il.21.248 δείσας· οὐδέ τʼ ἔληγε θεὸς μέγας, ὦρτο δʼ ἐπʼ αὐτῷ
Il.21.249 ἀκροκελαινιόων, ἵνα μιν παύσειε πόνοιο
Il.21.250 δῖον Ἀχιλλῆα, Τρώεσσι δὲ λοιγὸν ἀλάλκοι.
Il.21.251 Πηλεΐδης δʼ ἀπόρουσεν ὅσον τʼ ἐπὶ δουρὸς ἐρωή,
Il.21.252 αἰετοῦ οἴματʼ ἔχων μέλανος τοῦ θηρητῆρος,
Il.21.253 ὅς θʼ ἅμα κάρτιστός τε καὶ ὤκιστος πετεηνῶν·
Il.21.254 τῷ ἐϊκὼς ἤϊξεν, ἐπὶ στήθεσσι δὲ χαλκὸς
Il.21.255 σμερδαλέον κονάβιζεν· ὕπαιθα δὲ τοῖο λιασθεὶς
Il.21.256 φεῦγʼ, ὃ δʼ ὄπισθε ῥέων ἕπετο μεγάλῳ ὀρυμαγδῷ.
Il.21.257 ὡς δʼ ὅτʼ ἀνὴρ ὀχετηγὸς ἀπὸ κρήνης μελανύδρου
Il.21.258 ἂμ φυτὰ καὶ κήπους ὕδατι ῥόον ἡγεμονεύῃ
Il.21.259 χερσὶ μάκελλαν ἔχων, ἀμάρης ἐξ ἔχματα βάλλων·
Il.21.260 τοῦ μέν τε προρέοντος ὑπὸ ψηφῖδες ἅπασαι
Il.21.261 ὀχλεῦνται· τὸ δέ τʼ ὦκα κατειβόμενον κελαρύζει
Il.21.262 χώρῳ ἔνι προαλεῖ, φθάνει δέ τε καὶ τὸν ἄγοντα·
Il.21.263 ὣς αἰεὶ Ἀχιλῆα κιχήσατο κῦμα ῥόοιο
Il.21.264 καὶ λαιψηρὸν ἐόντα· θεοὶ δέ τε φέρτεροι ἀνδρῶν.
Il.21.265 ὁσσάκι δʼ ὁρμήσειε ποδάρκης δῖος Ἀχιλλεὺς
Il.21.266 στῆναι ἐναντίβιον καὶ γνώμεναι εἴ μιν ἅπαντες
Il.21.267 ἀθάνατοι φοβέουσι, τοὶ οὐρανὸν εὐρὺν ἔχουσι,
Il.21.268 τοσσάκι μιν μέγα κῦμα διιπετέος ποταμοῖο
Il.21.269 πλάζʼ ὤμους καθύπερθεν· ὃ δʼ ὑψόσε ποσσὶν ἐπήδα
Il.21.270 θυμῷ ἀνιάζων· ποταμὸς δʼ ὑπὸ γούνατʼ ἐδάμνα
Il.21.271 λάβρος ὕπαιθα ῥέων, κονίην δʼ ὑπέρεπτε ποδοῖιν.
Il.21.272 Πηλεΐδης δʼ ᾤμωξεν ἰδὼν εἰς οὐρανὸν εὐρύν·
Il.21.273 Ζεῦ πάτερ ὡς οὔ τίς με θεῶν ἐλεεινὸν ὑπέστη
Il.21.274 ἐκ ποταμοῖο σαῶσαι· ἔπειτα δὲ καί τι πάθοιμι.
Il.21.275 ἄλλος δʼ οὔ τις μοι τόσον αἴτιος Οὐρανιώνων,
Il.21.276 ἀλλὰ φίλη μήτηρ, ἥ με ψεύδεσσιν ἔθελγεν·
Il.21.277 ἥ μʼ ἔφατο Τρώων ὑπὸ τείχεϊ θωρηκτάων
Il.21.278 λαιψηροῖς ὀλέεσθαι Ἀπόλλωνος βελέεσσιν.
Il.21.279 ὥς μʼ ὄφελʼ Ἕκτωρ κτεῖναι ὃς ἐνθάδε γʼ ἔτραφʼ ἄριστος·
Il.21.280 τώ κʼ ἀγαθὸς μὲν ἔπεφνʼ, ἀγαθὸν δέ κεν ἐξενάριξε·
Il.21.281 νῦν δέ με λευγαλέῳ θανάτῳ εἵμαρτο ἁλῶναι
Il.21.282 ἐρχθέντʼ ἐν μεγάλῳ ποταμῷ ὡς παῖδα συφορβόν,
Il.21.283 ὅν ῥά τʼ ἔναυλος ἀποέρσῃ χειμῶνι περῶντα.
Il.21.284 ὣς φάτο, τῷ δὲ μάλʼ ὦκα Ποσειδάων καὶ Ἀθήνη
Il.21.285 στήτην ἐγγὺς ἰόντε, δέμας δʼ ἄνδρεσσιν ἐΐκτην,
Il.21.286 χειρὶ δὲ χεῖρα λαβόντες ἐπιστώσαντʼ ἐπέεσσι.
Il.21.287 τοῖσι δὲ μύθων ἦρχε Ποσειδάων ἐνοσίχθων·
Il.21.288 Πηλεΐδη μήτʼ ἄρ τι λίην τρέε μήτέ τι τάρβει·
Il.21.289 τοίω γάρ τοι νῶϊ θεῶν ἐπιταρρόθω εἰμὲν
Il.21.290 Ζηνὸς ἐπαινήσαντος ἐγὼ καὶ Παλλὰς Ἀθήνη·
Il.21.291 ὡς οὔ τοι ποταμῷ γε δαμήμεναι αἴσιμόν ἐστιν,
Il.21.292 ἀλλʼ ὅδε μὲν τάχα λωφήσει, σὺ δὲ εἴσεαι αὐτός·
Il.21.293 αὐτάρ τοι πυκινῶς ὑποθησόμεθʼ αἴ κε πίθηαι·
Il.21.294 μὴ πρὶν παύειν χεῖρας ὁμοιΐου πολέμοιο
Il.21.295 πρὶν κατὰ Ἰλιόφι κλυτὰ τείχεα λαὸν ἐέλσαι
Il.21.296 Τρωϊκόν, ὅς κε φύγῃσι· σὺ δʼ Ἕκτορι θυμὸν ἀπούρας
Il.21.297 ἂψ ἐπὶ νῆας ἴμεν· δίδομεν δέ τοι εὖχος ἀρέσθαι.
Il.21.298 τὼ μὲν ἄρʼ ὣς εἰπόντε μετʼ ἀθανάτους ἀπεβήτην·
Il.21.299 αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,
Il.21.300 ἐς πεδίον· τὸ δὲ πᾶν πλῆθʼ ὕδατος ἐκχυμένοιο,
Il.21.301 πολλὰ δὲ τεύχεα καλὰ δαὶ κταμένων αἰζηῶν
Il.21.302 πλῶον καὶ νέκυες· τοῦ δʼ ὑψόσε γούνατʼ ἐπήδα
Il.21.303 πρὸς ῥόον ἀΐσσοντος ἀνʼ ἰθύν, οὐδέ μιν ἴσχεν
Il.21.304 εὐρὺ ῥέων ποταμός· μέγα γὰρ σθένος ἔμβαλʼ Ἀθήνη.
Il.21.305 οὐδὲ Σκάμανδρος ἔληγε τὸ ὃν μένος, ἀλλʼ ἔτι μᾶλλον
Il.21.306 χώετο Πηλεΐωνι, κόρυσσε δὲ κῦμα ῥόοιο
Il.21.307 ὑψόσʼ ἀειρόμενος, Σιμόεντι δὲ κέκλετʼ ἀΰσας·
Il.21.308 φίλε κασίγνητε σθένος ἀνέρος ἀμφότεροί περ
Il.21.309 σχῶμεν, ἐπεὶ τάχα ἄστυ μέγα Πριάμοιο ἄνακτος
Il.21.310 ἐκπέρσει, Τρῶες δὲ κατὰ μόθον οὐ μενέουσιν.
Il.21.311 ἀλλʼ ἐπάμυνε τάχιστα, καὶ ἐμπίπληθι ῥέεθρα
Il.21.312 ὕδατος ἐκ πηγέων, πάντας δʼ ὀρόθυνον ἐναύλους,
Il.21.313 ἵστη δὲ μέγα κῦμα, πολὺν δʼ ὀρυμαγδὸν ὄρινε
Il.21.314 φιτρῶν καὶ λάων, ἵνα παύσομεν ἄγριον ἄνδρα
Il.21.315 ὃς δὴ νῦν κρατέει, μέμονεν δʼ ὅ γε ἶσα θεοῖσι.
Il.21.316 φημὶ γὰρ οὔτε βίην χραισμησέμεν οὔτέ τι εἶδος
Il.21.317 οὔτε τὰ τεύχεα καλά, τά που μάλα νειόθι λίμνης
Il.21.318 κείσεθʼ ὑπʼ ἰλύος κεκαλυμμένα· κὰδ δέ μιν αὐτὸν
Il.21.319 εἰλύσω ψαμάθοισιν ἅλις χέραδος περιχεύας
Il.21.320 μυρίον, οὐδέ οἱ ὀστέʼ ἐπιστήσονται Ἀχαιοὶ
Il.21.321 ἀλλέξαι· τόσσην οἱ ἄσιν καθύπερθε καλύψω.
Il.21.322 αὐτοῦ οἱ καὶ σῆμα τετεύξεται, οὐδέ τί μιν χρεὼ
Il.21.323 ἔσται τυμβοχόης, ὅτε μιν θάπτωσιν Ἀχαιοί.
Il.21.324 ἦ, καὶ ἐπῶρτʼ Ἀχιλῆϊ κυκώμενος ὑψόσε θύων
Il.21.325 μορμύρων ἀφρῷ τε καὶ αἵματι καὶ νεκύεσσι.
Il.21.326 πορφύρεον δʼ ἄρα κῦμα διιπετέος ποταμοῖο
Il.21.327 ἵστατʼ ἀειρόμενον, κατὰ δʼ ᾕρεε Πηλεΐωνα·
Il.21.328 Ἥρη δὲ μέγʼ ἄϋσε περιδείσασʼ Ἀχιλῆϊ
Il.21.329 μή μιν ἀποέρσειε μέγας ποταμὸς βαθυδίνης,
Il.21.330 αὐτίκα δʼ Ἥφαιστον προσεφώνεεν ὃν φίλον υἱόν·
Il.21.331 ὄρσεο κυλλοπόδιον ἐμὸν τέκος· ἄντα σέθεν γὰρ
Il.21.332 Ξάνθον δινήεντα μάχῃ ἠΐσκομεν εἶναι·
Il.21.333 ἀλλʼ ἐπάμυνε τάχιστα, πιφαύσκεο δὲ φλόγα πολλήν.
Il.21.334 αὐτὰρ ἐγὼ Ζεφύροιο καὶ ἀργεστᾶο Νότοιο
Il.21.335 εἴσομαι ἐξ ἁλόθεν χαλεπὴν ὄρσουσα θύελλαν,
Il.21.336 ἥ κεν ἀπὸ Τρώων κεφαλὰς καὶ τεύχεα κήαι
Il.21.337 φλέγμα κακὸν φορέουσα· σὺ δὲ Ξάνθοιο παρʼ ὄχθας
Il.21.338 δένδρεα καῖʼ, ἐν δʼ αὐτὸν ἵει πυρί· μὴ δέ σε πάμπαν
Il.21.339 μειλιχίοις ἐπέεσσιν ἀποτρεπέτω καὶ ἀρειῇ·
Il.21.340 μὴ δὲ πρὶν ἀπόπαυε τεὸν μένος, ἀλλʼ ὁπότʼ ἂν δὴ
Il.21.341 φθέγξομʼ ἐγὼν ἰάχουσα, τότε σχεῖν ἀκάματον πῦρ.
Il.21.342 ὣς ἔφαθʼ, Ἥφαιστος δὲ τιτύσκετο θεσπιδαὲς πῦρ.
Il.21.343 πρῶτα μὲν ἐν πεδίῳ πῦρ δαίετο, καῖε δὲ νεκροὺς
Il.21.344 πολλούς, οἵ ῥα κατʼ αὐτὸν ἅλις ἔσαν, οὓς κτάνʼ Ἀχιλλεύς·
Il.21.345 πᾶν δʼ ἐξηράνθη πεδίον, σχέτο δʼ ἀγλαὸν ὕδωρ.
Il.21.346 ὡς δʼ ὅτʼ ὀπωρινὸς Βορέης νεοαρδέʼ ἀλωὴν
Il.21.347 αἶψʼ ἀγξηράνῃ· χαίρει δέ μιν ὅς τις ἐθείρῃ·
Il.21.348 ὣς ἐξηράνθη πεδίον πᾶν, κὰδ δʼ ἄρα νεκροὺς
Il.21.349 κῆεν· ὃ δʼ ἐς ποταμὸν τρέψε φλόγα παμφανόωσαν.
Il.21.350 καίοντο πτελέαι τε καὶ ἰτέαι ἠδὲ μυρῖκαι,
Il.21.351 καίετο δὲ λωτός τε ἰδὲ θρύον ἠδὲ κύπειρον,
Il.21.352 τὰ περὶ καλὰ ῥέεθρα ἅλις ποταμοῖο πεφύκει·
Il.21.353 τείροντʼ ἐγχέλυές τε καὶ ἰχθύες οἳ κατὰ δίνας,
Il.21.354 οἳ κατὰ καλὰ ῥέεθρα κυβίστων ἔνθα καὶ ἔνθα
Il.21.355 πνοιῇ τειρόμενοι πολυμήτιος Ἡφαίστοιο.
Il.21.356 καίετο δʼ ἲς ποταμοῖο ἔπος τʼ ἔφατʼ ἔκ τʼ ὀνόμαζεν·
Il.21.357 Ἥφαιστʼ, οὔ τις σοί γε θεῶν δύνατʼ ἀντιφερίζειν,
Il.21.358 οὐδʼ ἂν ἐγὼ σοί γʼ ὧδε πυρὶ φλεγέθοντι μαχοίμην.
Il.21.359 λῆγʼ ἔριδος, Τρῶας δὲ καὶ αὐτίκα δῖος Ἀχιλλεὺς
Il.21.360 ἄστεος ἐξελάσειε· τί μοι ἔριδος καὶ ἀρωγῆς;
Il.21.361 φῆ πυρὶ καιόμενος, ἀνὰ δʼ ἔφλυε καλὰ ῥέεθρα.
Il.21.362 ὡς δὲ λέβης ζεῖ ἔνδον ἐπειγόμενος πυρὶ πολλῷ
Il.21.363 κνίσην μελδόμενος ἁπαλοτρεφέος σιάλοιο
Il.21.364 πάντοθεν ἀμβολάδην, ὑπὸ δὲ ξύλα κάγκανα κεῖται,
Il.21.365 ὣς τοῦ καλὰ ῥέεθρα πυρὶ φλέγετο, ζέε δʼ ὕδωρ·
Il.21.366 οὐδʼ ἔθελε προρέειν, ἀλλʼ ἴσχετο· τεῖρε δʼ ἀϋτμὴ
Il.21.367 Ἡφαίστοιο βίηφι πολύφρονος. αὐτὰρ ὅ γʼ Ἥρην
Il.21.368 πολλὰ λισσόμενος ἔπεα πτερόεντα προσηύδα·
Il.21.369 Ἥρη τίπτε σὸς υἱὸς ἐμὸν ῥόον ἔχραε κήδειν
Il.21.370 ἐξ ἄλλων; οὐ μέν τοι ἐγὼ τόσον αἴτιός εἰμι
Il.21.371 ὅσσον οἱ ἄλλοι πάντες, ὅσοι Τρώεσσιν ἀρωγοί.
Il.21.372 ἀλλʼ ἤτοι μὲν ἐγὼν ἀποπαύσομαι εἰ σὺ κελεύεις,
Il.21.373 παυέσθω δὲ καὶ οὗτος· ἐγὼ δʼ ἐπὶ καὶ τόδʼ ὀμοῦμαι,
Il.21.374 μή ποτʼ ἐπὶ Τρώεσσιν ἀλεξήσειν κακὸν ἦμαρ,
Il.21.375 μὴ δʼ ὁπότʼ ἂν Τροίη μαλερῷ πυρὶ πᾶσα δάηται
Il.21.376 καιομένη, καίωσι δʼ ἀρήϊοι υἷες Ἀχαιῶν.
Il.21.377 αὐτὰρ ἐπεὶ τό γʼ ἄκουσε θεὰ λευκώλενος Ἥρη,
Il.21.378 αὐτίκʼ ἄρʼ Ἥφαιστον προσεφώνεεν ὃν φίλον υἱόν·
Il.21.379 Ἥφαιστε σχέο τέκνον ἀγακλεές· οὐ γὰρ ἔοικεν
Il.21.380 ἀθάνατον θεὸν ὧδε βροτῶν ἕνεκα στυφελίζειν.
Il.21.381 ὣς ἔφαθʼ, Ἥφαιστος δὲ κατέσβεσε θεσπιδαὲς πῦρ,
Il.21.382 ἄψορρον δʼ ἄρα κῦμα κατέσσυτο καλὰ ῥέεθρα.
Il.21.383 αὐτὰρ ἐπεὶ Ξάνθοιο δάμη μένος, οἳ μὲν ἔπειτα
Il.21.384 παυσάσθην, Ἥρη γὰρ ἐρύκακε χωομένη περ·
Il.21.385 ἐν δʼ ἄλλοισι θεοῖσιν ἔρις πέσε βεβριθυῖα
Il.21.386 ἀργαλέη, δίχα δέ σφιν ἐνὶ φρεσὶ θυμὸς ἄητο·
Il.21.387 σὺν δʼ ἔπεσον μεγάλῳ πατάγῳ, βράχε δʼ εὐρεῖα χθών,
Il.21.388 ἀμφὶ δὲ σάλπιγξεν μέγας οὐρανός. ἄϊε δὲ Ζεὺς
Il.21.389 ἥμενος Οὐλύμπῳ· ἐγέλασσε δέ οἱ φίλον ἦτορ
Il.21.390 γηθοσύνῃ, ὅθʼ ὁρᾶτο θεοὺς ἔριδι ξυνιόντας.
Il.21.391 ἔνθʼ οἵ γʼ οὐκέτι δηρὸν ἀφέστασαν· ἦρχε γὰρ Ἄρης
Il.21.392 ῥινοτόρος, καὶ πρῶτος Ἀθηναίῃ ἐπόρουσε
Il.21.393 χάλκεον ἔγχος ἔχων, καὶ ὀνείδειον φάτο μῦθον·
Il.21.394 τίπτʼ αὖτʼ ὦ κυνάμυια θεοὺς ἔριδι ξυνελαύνεις
Il.21.395 θάρσος ἄητον ἔχουσα, μέγας δέ σε θυμὸς ἀνῆκεν;
Il.21.396 ἦ οὐ μέμνῃ ὅτε Τυδεΐδην Διομήδεʼ ἀνῆκας
Il.21.397 οὐτάμεναι, αὐτὴ δὲ πανόψιον ἔγχος ἑλοῦσα
Il.21.398 ἰθὺς ἐμεῦ ὦσας, διὰ δὲ χρόα καλὸν ἔδαψας;
Il.21.399 τώ σʼ αὖ νῦν ὀΐω ἀποτισέμεν ὅσσα ἔοργας.
Il.21.400 ὣς εἰπὼν οὔτησε κατʼ αἰγίδα θυσσανόεσσαν
Il.21.401 σμερδαλέην, ἣν οὐδὲ Διὸς δάμνησι κεραυνός·
Il.21.402 τῇ μιν Ἄρης οὔτησε μιαιφόνος ἔγχεϊ μακρῷ.
Il.21.403 ἣ δʼ ἀναχασσαμένη λίθον εἵλετο χειρὶ παχείῃ
Il.21.404 κείμενον ἐν πεδίῳ μέλανα τρηχύν τε μέγαν τε,
Il.21.405 τόν ῥʼ ἄνδρες πρότεροι θέσαν ἔμμεναι οὖρον ἀρούρης·
Il.21.406 τῷ βάλε θοῦρον Ἄρηα κατʼ αὐχένα, λῦσε δὲ γυῖα.
Il.21.407 ἑπτὰ δʼ ἐπέσχε πέλεθρα πεσών, ἐκόνισε δὲ χαίτας,
Il.21.408 τεύχεά τʼ ἀμφαράβησε· γέλασσε δὲ Παλλὰς Ἀθήνη,
Il.21.409 καί οἱ ἐπευχομένη ἔπεα πτερόεντα προσηύδα·
Il.21.410 νηπύτιʼ οὐδέ νύ πώ περ ἐπεφράσω ὅσσον ἀρείων
Il.21.411 εὔχομʼ ἐγὼν ἔμεναι, ὅτι μοι μένος ἰσοφαρίζεις.
Il.21.412 οὕτω κεν τῆς μητρὸς ἐρινύας ἐξαποτίνοις,
Il.21.413 ἥ τοι χωομένη κακὰ μήδεται οὕνεκʼ Ἀχαιοὺς
Il.21.414 κάλλιπες, αὐτὰρ Τρωσὶν ὑπερφιάλοισιν ἀμύνεις.
Il.21.415 ὣς ἄρα φωνήσασα πάλιν τρέπεν ὄσσε φαεινώ·
Il.21.416 τὸν δʼ ἄγε χειρὸς ἑλοῦσα Διὸς θυγάτηρ Ἀφροδίτη
Il.21.417 πυκνὰ μάλα στενάχοντα· μόγις δʼ ἐσαγείρετο θυμόν.
Il.21.418 τὴν δʼ ὡς οὖν ἐνόησε θεὰ λευκώλενος Ἥρη,
Il.21.419 αὐτίκʼ Ἀθηναίην ἔπεα πτερόεντα προσηύδα·
Il.21.420 ὢ πόποι αἰγιόχοιο Διὸς τέκος Ἀτρυτώνη
Il.21.421 καὶ δʼ αὖθʼ ἡ κυνάμυια ἄγει βροτολοιγὸν Ἄρηα
Il.21.422 δηΐου ἐκ πολέμοιο κατὰ κλόνον· ἀλλὰ μέτελθε.
Il.21.423 ὣς φάτʼ, Ἀθηναίη δὲ μετέσσυτο, χαῖρε δὲ θυμῷ,
Il.21.424 καί ῥʼ ἐπιεισαμένη πρὸς στήθεα χειρὶ παχείῃ
Il.21.425 ἤλασε· τῆς δʼ αὐτοῦ λύτο γούνατα καὶ φίλον ἦτορ.
Il.21.426 τὼ μὲν ἄρʼ ἄμφω κεῖντο ἐπὶ χθονὶ πουλυβοτείρῃ,
Il.21.427 ἣ δʼ ἄρʼ ἐπευχομένη ἔπεα πτερόεντʼ ἀγόρευε·
Il.21.428 τοιοῦτοι νῦν πάντες ὅσοι Τρώεσσιν ἀρωγοὶ
Il.21.429 εἶεν, ὅτʼ Ἀργείοισι μαχοίατο θωρηκτῇσιν,
Il.21.430 ὧδέ τε θαρσαλέοι καὶ τλήμονες, ὡς Ἀφροδίτη
Il.21.431 ἦλθεν Ἄρῃ ἐπίκουρος ἐμῷ μένει ἀντιόωσα·
Il.21.432 τώ κεν δὴ πάλαι ἄμμες ἐπαυσάμεθα πτολέμοιο
Il.21.433 Ἰλίου ἐκπέρσαντες ἐϋκτίμενον πτολίεθρον.
Il.21.434 ὣς φάτο, μείδησεν δὲ θεὰ λευκώλενος Ἥρη.
Il.21.435 αὐτὰρ Ἀπόλλωνα προσέφη κρείων ἐνοσίχθων·
Il.21.436 Φοῖβε τί ἢ δὴ νῶϊ διέσταμεν; οὐδὲ ἔοικεν
Il.21.437 ἀρξάντων ἑτέρων· τὸ μὲν αἴσχιον αἴ κʼ ἀμαχητὶ
Il.21.438 ἴομεν Οὔλυμπον δὲ Διὸς ποτὶ χαλκοβατὲς δῶ.
Il.21.439 ἄρχε· σὺ γὰρ γενεῆφι νεώτερος· οὐ γὰρ ἔμοιγε
Il.21.440 καλόν, ἐπεὶ πρότερος γενόμην καὶ πλείονα οἶδα.
Il.21.441 νηπύτιʼ ὡς ἄνοον κραδίην ἔχες· οὐδέ νυ τῶν περ
Il.21.442 μέμνηαι ὅσα δὴ πάθομεν κακὰ Ἴλιον ἀμφὶ
Il.21.443 μοῦνοι νῶϊ θεῶν, ὅτʼ ἀγήνορι Λαομέδοντι
Il.21.444 πὰρ Διὸς ἐλθόντες θητεύσαμεν εἰς ἐνιαυτὸν
Il.21.445 μισθῷ ἔπι ῥητῷ· ὃ δὲ σημαίνων ἐπέτελλεν.
Il.21.446 ἤτοι ἐγὼ Τρώεσσι πόλιν πέρι τεῖχος ἔδειμα
Il.21.447 εὐρύ τε καὶ μάλα καλόν, ἵνʼ ἄρρηκτος πόλις εἴη·
Il.21.448 Φοῖβε σὺ δʼ εἰλίποδας ἕλικας βοῦς βουκολέεσκες
Il.21.449 Ἴδης ἐν κνημοῖσι πολυπτύχου ὑληέσσης.
Il.21.450 ἀλλʼ ὅτε δὴ μισθοῖο τέλος πολυγηθέες ὧραι
Il.21.451 ἐξέφερον, τότε νῶϊ βιήσατο μισθὸν ἅπαντα
Il.21.452 Λαομέδων ἔκπαγλος, ἀπειλήσας δʼ ἀπέπεμπε.
Il.21.453 σὺν μὲν ὅ γʼ ἠπείλησε πόδας καὶ χεῖρας ὕπερθε
Il.21.454 δήσειν, καὶ περάαν νήσων ἔπι τηλεδαπάων·
Il.21.455 στεῦτο δʼ ὅ γʼ ἀμφοτέρων ἀπολεψέμεν οὔατα χαλκῷ.
Il.21.456 νῶϊ δὲ ἄψορροι κίομεν κεκοτηότι θυμῷ
Il.21.457 μισθοῦ χωόμενοι, τὸν ὑποστὰς οὐκ ἐτέλεσσε.
Il.21.458 τοῦ δὴ νῦν λαοῖσι φέρεις χάριν, οὐδὲ μεθʼ ἡμέων
Il.21.459 πειρᾷ ὥς κε Τρῶες ὑπερφίαλοι ἀπόλωνται
Il.21.460 πρόχνυ κακῶς σὺν παισὶ καὶ αἰδοίῃς ἀλόχοισι
Il.21.461 τὸν δʼ αὖτε προσέειπεν ἄναξ ἑκάεργος Ἀπόλλων·
Il.21.462 ἐννοσίγαιʼ οὐκ ἄν με σαόφρονα μυθήσαιο
Il.21.463 ἔμμεναι, εἰ δὴ σοί γε βροτῶν ἕνεκα πτολεμίξω
Il.21.464 δειλῶν, οἳ φύλλοισιν ἐοικότες ἄλλοτε μέν τε
Il.21.465 ζαφλεγέες τελέθουσιν ἀρούρης καρπὸν ἔδοντες,
Il.21.466 ἄλλοτε δὲ φθινύθουσιν ἀκήριοι. ἀλλὰ τάχιστα
Il.21.467 παυώμεσθα μάχης· οἳ δʼ αὐτοὶ δηριαάσθων.
Il.21.468 ὣς ἄρα φωνήσας πάλιν ἐτράπετʼ· αἴδετο γάρ ῥα
Il.21.469 πατροκασιγνήτοιο μιγήμεναι ἐν παλάμῃσι.
Il.21.470 τὸν δὲ κασιγνήτη μάλα νείκεσε πότνια θηρῶν
Il.21.471 Ἄρτεμις ἀγροτέρη, καὶ ὀνείδειον φάτο μῦθον·
Il.21.472 φεύγεις δὴ ἑκάεργε, Ποσειδάωνι δὲ νίκην
Il.21.473 πᾶσαν ἐπέτρεψας, μέλεον δέ οἱ εὖχος ἔδωκας·
Il.21.474 νηπύτιε τί νυ τόξον ἔχεις ἀνεμώλιον αὔτως;
Il.21.475 μή σευ νῦν ἔτι πατρὸς ἐνὶ μεγάροισιν ἀκούσω
Il.21.476 εὐχομένου, ὡς τὸ πρὶν ἐν ἀθανάτοισι θεοῖσιν,
Il.21.477 ἄντα Ποσειδάωνος ἐναντίβιον πολεμίζειν.
Il.21.478 ὣς φάτο, τὴν δʼ οὔ τι προσέφη ἑκάεργος Ἀπόλλων,
Il.21.479 ἀλλὰ χολωσαμένη Διὸς αἰδοίη παράκοιτις
Il.21.480 νείκεσεν ἰοχέαιραν ὀνειδείοις ἐπέεσσι·
Il.21.481 πῶς δὲ σὺ νῦν μέμονας κύον ἀδεὲς ἀντίʼ ἐμεῖο
Il.21.482 στήσεσθαι; χαλεπή τοι ἐγὼ μένος ἀντιφέρεσθαι
Il.21.483 τοξοφόρῳ περ ἐούσῃ, ἐπεὶ σὲ λέοντα γυναιξὶ
Il.21.484 Ζεὺς θῆκεν, καὶ ἔδωκε κατακτάμεν ἥν κʼ ἐθέλῃσθα.
Il.21.485 ἤτοι βέλτερόν ἐστι κατʼ οὔρεα θῆρας ἐναίρειν
Il.21.486 ἀγροτέρας τʼ ἐλάφους ἢ κρείσσοσιν ἶφι μάχεσθαι.
Il.21.487 εἰ δʼ ἐθέλεις πολέμοιο δαήμεναι, ὄφρʼ ἐῢ εἰδῇς
Il.21.488 ὅσσον φερτέρη εἴμʼ, ὅτι μοι μένος ἀντιφερίζεις.
Il.21.489 ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε
Il.21.490 σκαιῇ, δεξιτερῇ δʼ ἄρʼ ἀπʼ ὤμων αἴνυτο τόξα,
Il.21.491 αὐτοῖσιν δʼ ἄρʼ ἔθεινε παρʼ οὔατα μειδιόωσα
Il.21.492 ἐντροπαλιζομένην· ταχέες δʼ ἔκπιπτον ὀϊστοί.
Il.21.493 δακρυόεσσα δʼ ὕπαιθα θεὰ φύγεν ὥς τε πέλεια,
Il.21.494 ἥ ῥά θʼ ὑπʼ ἴρηκος κοίλην εἰσέπτατο πέτρην
Il.21.495 χηραμόν· οὐδʼ ἄρα τῇ γε ἁλώμεναι αἴσιμον ἦεν·
Il.21.496 ὣς ἣ δακρυόεσσα φύγεν, λίπε δʼ αὐτόθι τόξα.
Il.21.497 Λητὼ δὲ προσέειπε διάκτορος ἀργεϊφόντης·
Il.21.498 Λητοῖ ἐγὼ δέ τοι οὔ τι μαχήσομαι· ἀργαλέον δὲ
Il.21.499 πληκτίζεσθʼ ἀλόχοισι Διὸς νεφεληγερέταο·
Il.21.500 ἀλλὰ μάλα πρόφρασσα μετʼ ἀθανάτοισι θεοῖσιν
Il.21.501 εὔχεσθαι ἐμὲ νικῆσαι κρατερῆφι βίηφιν.
Il.21.502 ὣς ἄρʼ ἔφη, Λητὼ δὲ συναίνυτο καμπύλα τόξα
Il.21.503 πεπτεῶτʼ ἄλλυδις ἄλλα μετὰ στροφάλιγγι κονίης.
Il.21.504 ἣ μὲν τόξα λαβοῦσα πάλιν κίε θυγατέρος ἧς·
Il.21.505 ἣ δʼ ἄρʼ Ὄλυμπον ἵκανε Διὸς ποτὶ χαλκοβατὲς δῶ,
Il.21.506 δακρυόεσσα δὲ πατρὸς ἐφέζετο γούνασι κούρη,
Il.21.507 ἀμφὶ δʼ ἄρʼ ἀμβρόσιος ἑανὸς τρέμε· τὴν δὲ προτὶ οἷ
Il.21.508 εἷλε πατὴρ Κρονίδης, καὶ ἀνείρετο ἡδὺ γελάσσας·
Il.21.509 τίς νύ σε τοιάδʼ ἔρεξε φίλον τέκος Οὐρανιώνων
Il.21.510 μαψιδίως, ὡς εἴ τι κακὸν ῥέζουσαν ἐνωπῇ;
Il.21.511 τὸν δʼ αὖτε προσέειπεν ἐϋστέφανος κελαδεινή·
Il.21.512 σή μʼ ἄλοχος στυφέλιξε πάτερ λευκώλενος Ἥρη,
Il.21.513 ἐξ ἧς ἀθανάτοισιν ἔρις καὶ νεῖκος ἐφῆπται.
Il.21.514 ὣς οἳ μὲν τοιαῦτα πρὸς ἀλλήλους ἀγόρευον·
Il.21.515 αὐτὰρ Ἀπόλλων Φοῖβος ἐδύσετο Ἴλιον ἱρήν·
Il.21.516 μέμβλετο γάρ οἱ τεῖχος ἐϋδμήτοιο πόληος
Il.21.517 μὴ Δαναοὶ πέρσειαν ὑπὲρ μόρον ἤματι κείνῳ.
Il.21.518 οἳ δʼ ἄλλοι πρὸς Ὄλυμπον ἴσαν θεοὶ αἰὲν ἐόντες,
Il.21.519 οἳ μὲν χωόμενοι, οἳ δὲ μέγα κυδιόωντες·
Il.21.520 κὰδ δʼ ἷζον παρὰ πατρὶ κελαινεφεῖ· αὐτὰρ Ἀχιλλεὺς
Il.21.521 Τρῶας ὁμῶς αὐτούς τʼ ὄλεκεν καὶ μώνυχας ἵππους.
Il.21.522 ὡς δʼ ὅτε καπνὸς ἰὼν εἰς οὐρανὸν εὐρὺν ἵκηται
Il.21.523 ἄστεος αἰθομένοιο, θεῶν δέ ἑ μῆνις ἀνῆκε,
Il.21.524 πᾶσι δʼ ἔθηκε πόνον, πολλοῖσι δὲ κήδεʼ ἐφῆκεν,
Il.21.525 ὣς Ἀχιλεὺς Τρώεσσι πόνον καὶ κήδεʼ ἔθηκεν.
Il.21.526 ἑστήκει δʼ ὃ γέρων Πρίαμος θείου ἐπὶ πύργου,
Il.21.527 ἐς δʼ ἐνόησʼ Ἀχιλῆα πελώριον· αὐτὰρ ὑπʼ αὐτοῦ
Il.21.528 Τρῶες ἄφαρ κλονέοντο πεφυζότες, οὐδέ τις ἀλκὴ
Il.21.529 γίγνεθʼ· ὃ δʼ οἰμώξας ἀπὸ πύργου βαῖνε χαμᾶζε
Il.21.530 ὀτρύνων παρὰ τεῖχος ἀγακλειτοὺς πυλαωρούς·
Il.21.531 πεπταμένας ἐν χερσὶ πύλας ἔχετʼ εἰς ὅ κε λαοὶ
Il.21.532 ἔλθωσι προτὶ ἄστυ πεφυζότες· ἦ γὰρ Ἀχιλλεὺς
Il.21.533 ἐγγὺς ὅδε κλονέων· νῦν οἴω λοίγιʼ ἔσεσθαι.
Il.21.534 αὐτὰρ ἐπεί κʼ ἐς τεῖχος ἀναπνεύσωσιν ἀλέντες,
Il.21.535 αὖτις ἐπανθέμεναι σανίδας πυκινῶς ἀραρυίας·
Il.21.536 δείδια γὰρ μὴ οὖλος ἀνὴρ ἐς τεῖχος ἅληται.
Il.21.537 ὣς ἔφαθʼ, οἳ δʼ ἄνεσάν τε πύλας καὶ ἀπῶσαν ὀχῆας·
Il.21.538 αἳ δὲ πετασθεῖσαι τεῦξαν φάος· αὐτὰρ Ἀπόλλων
Il.21.539 ἀντίος ἐξέθορε Τρώων ἵνα λοιγὸν ἀλάλκοι.
Il.21.540 οἳ δʼ ἰθὺς πόλιος καὶ τείχεος ὑψηλοῖο
Il.21.541 δίψῃ καρχαλέοι κεκονιμένοι ἐκ πεδίοιο
Il.21.542 φεῦγον· ὃ δὲ σφεδανὸν ἔφεπʼ ἔγχεϊ, λύσσα δέ οἱ κῆρ
Il.21.543 αἰὲν ἔχε κρατερή, μενέαινε δὲ κῦδος ἀρέσθαι.
Il.21.544 ἔνθά κεν ὑψίπυλον Τροίην ἕλον υἷες Ἀχαιῶν,
Il.21.545 εἰ μὴ Ἀπόλλων Φοῖβος Ἀγήνορα δῖον ἀνῆκε
Il.21.546 φῶτʼ Ἀντήνορος υἱὸν ἀμύμονά τε κρατερόν τε.
Il.21.547 ἐν μέν οἱ κραδίῃ θάρσος βάλε, πὰρ δέ οἱ αὐτὸς
Il.21.548 ἔστη, ὅπως θανάτοιο βαρείας χεῖρας ἀλάλκοι
Il.21.549 φηγῷ κεκλιμένος· κεκάλυπτο δʼ ἄρʼ ἠέρι πολλῇ.
Il.21.550 αὐτὰρ ὅ γʼ ὡς ἐνόησεν Ἀχιλλῆα πτολίπορθον
Il.21.551 ἔστη, πολλὰ δέ οἱ κραδίη πόρφυρε μένοντι·
Il.21.552 ὀχθήσας δʼ ἄρα εἶπε πρὸς ὃν μεγαλήτορα θυμόν·
Il.21.553 ὤ μοι ἐγών· εἰ μέν κεν ὑπὸ κρατεροῦ Ἀχιλῆος
Il.21.554 φεύγω, τῇ περ οἱ ἄλλοι ἀτυζόμενοι κλονέονται,
Il.21.555 αἱρήσει με καὶ ὧς, καὶ ἀνάλκιδα δειροτομήσει.
Il.21.556 εἰ δʼ ἂν ἐγὼ τούτους μὲν ὑποκλονέεσθαι ἐάσω
Il.21.557 Πηλεΐδῃ Ἀχιλῆϊ, ποσὶν δʼ ἀπὸ τείχεος ἄλλῃ
Il.21.558 φεύγω πρὸς πεδίον Ἰλήϊον, ὄφρʼ ἂν ἵκωμαι
Il.21.559 Ἴδης τε κνημοὺς κατά τε ῥωπήϊα δύω·
Il.21.560 ἑσπέριος δʼ ἂν ἔπειτα λοεσσάμενος ποταμοῖο
Il.21.561 ἱδρῶ ἀποψυχθεὶς προτὶ Ἴλιον ἀπονεοίμην·
Il.21.562 ἀλλὰ τί ἤ μοι ταῦτα φίλος διελέξατο θυμός;
Il.21.563 μή μʼ ἀπαειρόμενον πόλιος πεδίον δὲ νοήσῃ
Il.21.564 καί με μεταΐξας μάρψῃ ταχέεσσι πόδεσσιν.
Il.21.565 οὐκέτʼ ἔπειτʼ ἔσται θάνατον καὶ κῆρας ἀλύξαι·
Il.21.566 λίην γὰρ κρατερὸς περὶ πάντων ἔστʼ ἀνθρώπων.
Il.21.567 εἰ δέ κέ οἱ προπάροιθε πόλεος κατεναντίον ἔλθω·
Il.21.568 καὶ γάρ θην τούτῳ τρωτὸς χρὼς ὀξέϊ χαλκῷ,
Il.21.569 ἐν δὲ ἴα ψυχή, θνητὸν δέ ἕ φασʼ ἄνθρωποι
Il.21.570 ἔμμεναι· αὐτάρ οἱ Κρονίδης Ζεὺς κῦδος ὀπάζει.
Il.21.571 ὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ
Il.21.572 ἄλκιμον ὁρμᾶτο πτολεμίζειν ἠδὲ μάχεσθαι.
Il.21.573 ἠΰτε πάρδαλις εἶσι βαθείης ἐκ ξυλόχοιο
Il.21.574 ἀνδρὸς θηρητῆρος ἐναντίον, οὐδέ τι θυμῷ
Il.21.575 ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ·
Il.21.576 εἴ περ γὰρ φθάμενός μιν ἢ οὐτάσῃ ἠὲ βάλῃσιν,
Il.21.577 ἀλλά τε καὶ περὶ δουρὶ πεπαρμένη οὐκ ἀπολήγει
Il.21.578 ἀλκῆς, πρίν γʼ ἠὲ ξυμβλήμεναι ἠὲ δαμῆναι·
Il.21.579 ὣς Ἀντήνορος υἱὸς ἀγαυοῦ δῖος Ἀγήνωρ
Il.21.580 οὐκ ἔθελεν φεύγειν, πρὶν πειρήσαιτʼ Ἀχιλῆος.
Il.21.581 ἀλλʼ ὅ γʼ ἄρʼ ἀσπίδα μὲν πρόσθʼ ἔσχετο πάντοσʼ ἐΐσην,
Il.21.582 ἐγχείῃ δʼ αὐτοῖο τιτύσκετο, καὶ μέγʼ ἀΰτει·
Il.21.583 ἦ δή που μάλʼ ἔολπας ἐνὶ φρεσὶ φαίδιμʼ Ἀχιλλεῦ
Il.21.584 ἤματι τῷδε πόλιν πέρσειν Τρώων ἀγερώχων
Il.21.585 νηπύτιʼ· ἦ τʼ ἔτι πολλὰ τετεύξεται ἄλγεʼ ἐπʼ αὐτῇ.
Il.21.586 ἐν γάρ οἱ πολέες τε καὶ ἄλκιμοι ἀνέρες εἰμέν,
Il.21.587 οἳ καὶ πρόσθε φίλων τοκέων ἀλόχων τε καὶ υἱῶν
Il.21.588 Ἴλιον εἰρυόμεσθα· σὺ δʼ ἐνθάδε πότμον ἐφέψεις
Il.21.589 ὧδʼ ἔκπαγλος ἐὼν καὶ θαρσαλέος πολεμιστής.
Il.21.590 ἦ ῥα, καὶ ὀξὺν ἄκοντα βαρείης χειρὸς ἀφῆκε,
Il.21.591 καί ῥʼ ἔβαλε κνήμην ὑπὸ γούνατος οὐδʼ ἀφάμαρτεν.
Il.21.592 ἀμφὶ δέ οἱ κνημὶς νεοτεύκτου κασσιτέροιο
Il.21.593 σμερδαλέον κονάβησε· πάλιν δʼ ἀπὸ χαλκὸς ὄρουσε
Il.21.594 βλημένου, οὐδʼ ἐπέρησε, θεοῦ δʼ ἠρύκακε δῶρα.
Il.21.595 Πηλεΐδης δʼ ὁρμήσατʼ Ἀγήνορος ἀντιθέοιο
Il.21.596 δεύτερος· οὐδʼ ἔτʼ ἔασεν Ἀπόλλων κῦδος ἀρέσθαι,
Il.21.597 ἀλλά μιν ἐξήρπαξε, κάλυψε δʼ ἄρʼ ἠέρι πολλῇ,
Il.21.598 ἡσύχιον δʼ ἄρα μιν πολέμου ἔκπεμπε νέεσθαι.
Il.21.599 αὐτὰρ ὃ Πηλεΐωνα δόλῳ ἀποέργαθε λαοῦ·
Il.21.600 αὐτῷ γὰρ ἑκάεργος Ἀγήνορι πάντα ἐοικὼς
Il.21.601 ἔστη πρόσθε ποδῶν, ὃ δʼ ἐπέσσυτο ποσσὶ διώκειν·
Il.21.602 εἷος ὃ τὸν πεδίοιο διώκετο πυροφόροιο
Il.21.603 τρέψας πὰρ ποταμὸν βαθυδινήεντα Σκάμανδρον
Il.21.604 τυτθὸν ὑπεκπροθέοντα· δόλῳ δʼ ἄρʼ ἔθελγεν Ἀπόλλων
Il.21.605 ὡς αἰεὶ ἔλποιτο κιχήσεσθαι ποσὶν οἷσι·
Il.21.606 τόφρʼ ἄλλοι Τρῶες πεφοβημένοι ἦλθον ὁμίλῳ
Il.21.607 ἀσπάσιοι προτὶ ἄστυ, πόλις δʼ ἔμπλητο ἀλέντων.
Il.21.608 οὐδʼ ἄρα τοί γʼ ἔτλαν πόλιος καὶ τείχεος ἐκτὸς
Il.21.609 μεῖναι ἔτʼ ἀλλήλους, καὶ γνώμεναι ὅς τε πεφεύγοι
Il.21.610 ὅς τʼ ἔθανʼ ἐν πολέμῳ· ἀλλʼ ἐσσυμένως ἐσέχυντο
Il.21.611 ἐς πόλιν, ὅν τινα τῶν γε πόδες καὶ γοῦνα σαώσαι.
Il.22.1 ὣς οἳ μὲν κατὰ ἄστυ πεφυζότες ἠΰτε νεβροὶ
Il.22.2 ἱδρῶ ἀπεψύχοντο πίον τʼ ἀκέοντό τε δίψαν
Il.22.3 κεκλιμένοι καλῇσιν ἐπάλξεσιν· αὐτὰρ Ἀχαιοὶ
Il.22.4 τείχεος ἆσσον ἴσαν σάκεʼ ὤμοισι κλίναντες.
Il.22.5 Ἕκτορα δʼ αὐτοῦ μεῖναι ὀλοιὴ μοῖρα πέδησεν
Il.22.6 Ἰλίου προπάροιθε πυλάων τε Σκαιάων.
Il.22.7 αὐτὰρ Πηλείωνα προσηύδα Φοῖβος Ἀπόλλων·
Il.22.8 τίπτέ με Πηλέος υἱὲ ποσὶν ταχέεσσι διώκεις
Il.22.9 αὐτὸς θνητὸς ἐὼν θεὸν ἄμβροτον; οὐδέ νύ πώ με
Il.22.10 ἔγνως ὡς θεός εἰμι, σὺ δʼ ἀσπερχὲς μενεαίνεις.
Il.22.11 ἦ νύ τοι οὔ τι μέλει Τρώων πόνος, οὓς ἐφόβησας,
Il.22.12 οἳ δή τοι εἰς ἄστυ ἄλεν, σὺ δὲ δεῦρο λιάσθης.
Il.22.13 οὐ μέν με κτενέεις, ἐπεὶ οὔ τοι μόρσιμός εἰμι.
Il.22.14 τὸν δὲ μέγʼ ὀχθήσας προσέφη πόδας ὠκὺς Ἀχιλλεύς·
Il.22.15 ἔβλαψάς μʼ ἑκάεργε θεῶν ὀλοώτατε πάντων
Il.22.16 ἐνθάδε νῦν τρέψας ἀπὸ τείχεος· ἦ κʼ ἔτι πολλοὶ
Il.22.17 γαῖαν ὀδὰξ εἷλον πρὶν Ἴλιον εἰσαφικέσθαι.
Il.22.18 νῦν δʼ ἐμὲ μὲν μέγα κῦδος ἀφείλεο, τοὺς δὲ σάωσας
Il.22.19 ῥηϊδίως, ἐπεὶ οὔ τι τίσιν γʼ ἔδεισας ὀπίσσω.
Il.22.20 ἦ σʼ ἂν τισαίμην, εἴ μοι δύναμίς γε παρείη.
Il.22.21 ὣς εἰπὼν προτὶ ἄστυ μέγα φρονέων ἐβεβήκει,
Il.22.22 σευάμενος ὥς θʼ ἵππος ἀεθλοφόρος σὺν ὄχεσφιν,
Il.22.23 ὅς ῥά τε ῥεῖα θέῃσι τιταινόμενος πεδίοιο·
Il.22.24 ὣς Ἀχιλεὺς λαιψηρὰ πόδας καὶ γούνατʼ ἐνώμα.
Il.22.25 τὸν δʼ ὃ γέρων Πρίαμος πρῶτος ἴδεν ὀφθαλμοῖσι
Il.22.26 παμφαίνονθʼ ὥς τʼ ἀστέρʼ ἐπεσσύμενον πεδίοιο,
Il.22.27 ὅς ῥά τʼ ὀπώρης εἶσιν, ἀρίζηλοι δέ οἱ αὐγαὶ
Il.22.28 φαίνονται πολλοῖσι μετʼ ἀστράσι νυκτὸς ἀμολγῷ,
Il.22.29 ὅν τε κύνʼ Ὠρίωνος ἐπίκλησιν καλέουσι.
Il.22.30 λαμπρότατος μὲν ὅ γʼ ἐστί, κακὸν δέ τε σῆμα τέτυκται,
Il.22.31 καί τε φέρει πολλὸν πυρετὸν δειλοῖσι βροτοῖσιν·
Il.22.32 ὣς τοῦ χαλκὸς ἔλαμπε περὶ στήθεσσι θέοντος.
Il.22.33 ᾤμωξεν δʼ ὃ γέρων, κεφαλὴν δʼ ὅ γε κόψατο χερσὶν
Il.22.34 ὑψόσʼ ἀνασχόμενος, μέγα δʼ οἰμώξας ἐγεγώνει
Il.22.35 λισσόμενος φίλον υἱόν· ὃ δὲ προπάροιθε πυλάων
Il.22.36 ἑστήκει ἄμοτον μεμαὼς Ἀχιλῆϊ μάχεσθαι·
Il.22.37 τὸν δʼ ὃ γέρων ἐλεεινὰ προσηύδα χεῖρας ὀρεγνύς·
Il.22.38 Ἕκτορ μή μοι μίμνε φίλον τέκος ἀνέρα τοῦτον
Il.22.39 οἶος ἄνευθʼ ἄλλων, ἵνα μὴ τάχα πότμον ἐπίσπῃς
Il.22.40 Πηλεΐωνι δαμείς, ἐπεὶ ἦ πολὺ φέρτερός ἐστι
Il.22.41 σχέτλιος· αἴθε θεοῖσι φίλος τοσσόνδε γένοιτο
Il.22.42 ὅσσον ἐμοί· τάχα κέν ἑ κύνες καὶ γῦπες ἔδοιεν
Il.22.43 κείμενον· ἦ κέ μοι αἰνὸν ἀπὸ πραπίδων ἄχος ἔλθοι·
Il.22.44 ὅς μʼ υἱῶν πολλῶν τε καὶ ἐσθλῶν εὖνιν ἔθηκε
Il.22.45 κτείνων καὶ περνὰς νήσων ἔπι τηλεδαπάων.
Il.22.46 καὶ γὰρ νῦν δύο παῖδε Λυκάονα καὶ Πολύδωρον
Il.22.47 οὐ δύναμαι ἰδέειν Τρώων εἰς ἄστυ ἀλέντων,
Il.22.48 τούς μοι Λαοθόη τέκετο κρείουσα γυναικῶν.
Il.22.49 ἀλλʼ εἰ μὲν ζώουσι μετὰ στρατῷ, ἦ τʼ ἂν ἔπειτα
Il.22.50 χαλκοῦ τε χρυσοῦ τʼ ἀπολυσόμεθʼ, ἔστι γὰρ ἔνδον·
Il.22.51 πολλὰ γὰρ ὤπασε παιδὶ γέρων ὀνομάκλυτος Ἄλτης.
Il.22.52 εἰ δʼ ἤδη τεθνᾶσι καὶ εἰν Ἀΐδαο δόμοισιν,
Il.22.53 ἄλγος ἐμῷ θυμῷ καὶ μητέρι τοὶ τεκόμεσθα·
Il.22.54 λαοῖσιν δʼ ἄλλοισι μινυνθαδιώτερον ἄλγος
Il.22.55 ἔσσεται, ἢν μὴ καὶ σὺ θάνῃς Ἀχιλῆϊ δαμασθείς.
Il.22.56 ἀλλʼ εἰσέρχεο τεῖχος ἐμὸν τέκος, ὄφρα σαώσῃς
Il.22.57 Τρῶας καὶ Τρῳάς, μὴ δὲ μέγα κῦδος ὀρέξῃς
Il.22.58 Πηλεΐδῃ, αὐτὸς δὲ φίλης αἰῶνος ἀμερθῇς.
Il.22.59 πρὸς δʼ ἐμὲ τὸν δύστηνον ἔτι φρονέοντʼ ἐλέησον
Il.22.60 δύσμορον, ὅν ῥα πατὴρ Κρονίδης ἐπὶ γήραος οὐδῷ
Il.22.61 αἴσῃ ἐν ἀργαλέῃ φθίσει κακὰ πόλλʼ ἐπιδόντα
Il.22.62 υἷάς τʼ ὀλλυμένους ἑλκηθείσας τε θύγατρας,
Il.22.63 καὶ θαλάμους κεραϊζομένους, καὶ νήπια τέκνα
Il.22.64 βαλλόμενα προτὶ γαίῃ ἐν αἰνῇ δηϊοτῆτι,
Il.22.65 ἑλκομένας τε νυοὺς ὀλοῇς ὑπὸ χερσὶν Ἀχαιῶν.
Il.22.66 αὐτὸν δʼ ἂν πύματόν με κύνες πρώτῃσι θύρῃσιν
Il.22.67 ὠμησταὶ ἐρύουσιν, ἐπεί κέ τις ὀξέϊ χαλκῷ
Il.22.68 τύψας ἠὲ βαλὼν ῥεθέων ἐκ θυμὸν ἕληται,
Il.22.69 οὓς τρέφον ἐν μεγάροισι τραπεζῆας θυραωρούς,
Il.22.70 οἵ κʼ ἐμὸν αἷμα πιόντες ἀλύσσοντες περὶ θυμῷ
Il.22.71 κείσοντʼ ἐν προθύροισι. νέῳ δέ τε πάντʼ ἐπέοικεν
Il.22.72 ἄρηϊ κταμένῳ δεδαϊγμένῳ ὀξέϊ χαλκῷ
Il.22.73 κεῖσθαι· πάντα δὲ καλὰ θανόντι περ ὅττι φανήῃ·
Il.22.74 ἀλλʼ ὅτε δὴ πολιόν τε κάρη πολιόν τε γένειον
Il.22.75 αἰδῶ τʼ αἰσχύνωσι κύνες κταμένοιο γέροντος,
Il.22.76 τοῦτο δὴ οἴκτιστον πέλεται δειλοῖσι βροτοῖσιν.
Il.22.77 ἦ ῥʼ ὃ γέρων, πολιὰς δʼ ἄρʼ ἀνὰ τρίχας ἕλκετο χερσὶ
Il.22.78 τίλλων ἐκ κεφαλῆς· οὐδʼ Ἕκτορι θυμὸν ἔπειθε.
Il.22.79 μήτηρ δʼ αὖθʼ ἑτέρωθεν ὀδύρετο δάκρυ χέουσα
Il.22.80 κόλπον ἀνιεμένη, ἑτέρηφι δὲ μαζὸν ἀνέσχε·
Il.22.81 καί μιν δάκρυ χέουσʼ ἔπεα πτερόεντα προσηύδα·
Il.22.82 Ἕκτορ τέκνον ἐμὸν τάδε τʼ αἴδεο καί μʼ ἐλέησον
Il.22.83 αὐτήν, εἴ ποτέ τοι λαθικηδέα μαζὸν ἐπέσχον·
Il.22.84 τῶν μνῆσαι φίλε τέκνον ἄμυνε δὲ δήϊον ἄνδρα
Il.22.85 τείχεος ἐντὸς ἐών, μὴ δὲ πρόμος ἵστασο τούτῳ
Il.22.86 σχέτλιος· εἴ περ γάρ σε κατακτάνῃ, οὔ σʼ ἔτʼ ἔγωγε
Il.22.87 κλαύσομαι ἐν λεχέεσσι φίλον θάλος, ὃν τέκον αὐτή,
Il.22.88 οὐδʼ ἄλοχος πολύδωρος· ἄνευθε δέ σε μέγα νῶϊν
Il.22.89 Ἀργείων παρὰ νηυσὶ κύνες ταχέες κατέδονται.
Il.22.90 ὣς τώ γε κλαίοντε προσαυδήτην φίλον υἱὸν
Il.22.91 πολλὰ λισσομένω· οὐδʼ Ἕκτορι θυμὸν ἔπειθον,
Il.22.92 ἀλλʼ ὅ γε μίμνʼ Ἀχιλῆα πελώριον ἆσσον ἰόντα.
Il.22.93 ὡς δὲ δράκων ἐπὶ χειῇ ὀρέστερος ἄνδρα μένῃσι
Il.22.94 βεβρωκὼς κακὰ φάρμακʼ, ἔδυ δέ τέ μιν χόλος αἰνός,
Il.22.95 σμερδαλέον δὲ δέδορκεν ἑλισσόμενος περὶ χειῇ·
Il.22.96 ὣς Ἕκτωρ ἄσβεστον ἔχων μένος οὐχ ὑπεχώρει
Il.22.97 πύργῳ ἔπι προὔχοντι φαεινὴν ἀσπίδʼ ἐρείσας·
Il.22.98 ὀχθήσας δʼ ἄρα εἶπε πρὸς ὃν μεγαλήτορα θυμόν·
Il.22.99 ὤ μοι ἐγών, εἰ μέν κε πύλας καὶ τείχεα δύω,
Il.22.100 Πουλυδάμας μοι πρῶτος ἐλεγχείην ἀναθήσει,
Il.22.101 ὅς μʼ ἐκέλευε Τρωσὶ ποτὶ πτόλιν ἡγήσασθαι
Il.22.102 νύχθʼ ὕπο τήνδʼ ὀλοὴν ὅτε τʼ ὤρετο δῖος Ἀχιλλεύς.
Il.22.103 ἀλλʼ ἐγὼ οὐ πιθόμην· ἦ τʼ ἂν πολὺ κέρδιον ἦεν.
Il.22.104 νῦν δʼ ἐπεὶ ὤλεσα λαὸν ἀτασθαλίῃσιν ἐμῇσιν,
Il.22.105 αἰδέομαι Τρῶας καὶ Τρῳάδας ἑλκεσιπέπλους,
Il.22.106 μή ποτέ τις εἴπῃσι κακώτερος ἄλλος ἐμεῖο·
Il.22.107 Ἕκτωρ ἧφι βίηφι πιθήσας ὤλεσε λαόν.
Il.22.108 ὣς ἐρέουσιν· ἐμοὶ δὲ τότʼ ἂν πολὺ κέρδιον εἴη
Il.22.109 ἄντην ἢ Ἀχιλῆα κατακτείναντα νέεσθαι,
Il.22.110 ἠέ κεν αὐτῷ ὀλέσθαι ἐϋκλειῶς πρὸ πόληος.
Il.22.111 εἰ δέ κεν ἀσπίδα μὲν καταθείομαι ὀμφαλόεσσαν
Il.22.112 καὶ κόρυθα βριαρήν, δόρυ δὲ πρὸς τεῖχος ἐρείσας
Il.22.113 αὐτὸς ἰὼν Ἀχιλῆος ἀμύμονος ἀντίος ἔλθω
Il.22.114 καί οἱ ὑπόσχωμαι Ἑλένην καὶ κτήμαθʼ ἅμʼ αὐτῇ,
Il.22.115 πάντα μάλʼ ὅσσά τʼ Ἀλέξανδρος κοίλῃς ἐνὶ νηυσὶν
Il.22.116 ἠγάγετο Τροίηνδʼ, ἥ τʼ ἔπλετο νείκεος ἀρχή,
Il.22.117 δωσέμεν Ἀτρεΐδῃσιν ἄγειν, ἅμα δʼ ἀμφὶς Ἀχαιοῖς
Il.22.118 ἄλλʼ ἀποδάσσεσθαι ὅσα τε πτόλις ἥδε κέκευθε·
Il.22.119 Τρωσὶν δʼ αὖ μετόπισθε γερούσιον ὅρκον ἕλωμαι
Il.22.120 μή τι κατακρύψειν, ἀλλʼ ἄνδιχα πάντα δάσασθαι
Il.22.121 κτῆσιν ὅσην πτολίεθρον ἐπήρατον ἐντὸς ἐέργει·
Il.22.122 ἀλλὰ τί ἤ μοι ταῦτα φίλος διελέξατο θυμός;
Il.22.123 μή μιν ἐγὼ μὲν ἵκωμαι ἰών, ὃ δέ μʼ οὐκ ἐλεήσει
Il.22.124 οὐδέ τί μʼ αἰδέσεται, κτενέει δέ με γυμνὸν ἐόντα
Il.22.125 αὔτως ὥς τε γυναῖκα, ἐπεί κʼ ἀπὸ τεύχεα δύω.
Il.22.126 οὐ μέν πως νῦν ἔστιν ἀπὸ δρυὸς οὐδʼ ἀπὸ πέτρης
Il.22.127 τῷ ὀαριζέμεναι, ἅ τε παρθένος ἠΐθεός τε
Il.22.128 παρθένος ἠΐθεός τʼ ὀαρίζετον ἀλλήλοιιν.
Il.22.129 βέλτερον αὖτʼ ἔριδι ξυνελαυνέμεν ὅττι τάχιστα·
Il.22.130 εἴδομεν ὁπποτέρῳ κεν Ὀλύμπιος εὖχος ὀρέξῃ.
Il.22.131 ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς
Il.22.132 ἶσος Ἐνυαλίῳ κορυθάϊκι πτολεμιστῇ
Il.22.133 σείων Πηλιάδα μελίην κατὰ δεξιὸν ὦμον
Il.22.134 δεινήν· ἀμφὶ δὲ χαλκὸς ἐλάμπετο εἴκελος αὐγῇ
Il.22.135 ἢ πυρὸς αἰθομένου ἢ ἠελίου ἀνιόντος.
Il.22.136 Ἕκτορα δʼ, ὡς ἐνόησεν, ἕλε τρόμος· οὐδʼ ἄρʼ ἔτʼ ἔτλη
Il.22.137 αὖθι μένειν, ὀπίσω δὲ πύλας λίπε, βῆ δὲ φοβηθείς·
Il.22.138 Πηλεΐδης δʼ ἐπόρουσε ποσὶ κραιπνοῖσι πεποιθώς.
Il.22.139 ἠΰτε κίρκος ὄρεσφιν ἐλαφρότατος πετεηνῶν
Il.22.140 ῥηϊδίως οἴμησε μετὰ τρήρωνα πέλειαν,
Il.22.141 ἣ δέ θʼ ὕπαιθα φοβεῖται, ὃ δʼ ἐγγύθεν ὀξὺ λεληκὼς
Il.22.142 ταρφέʼ ἐπαΐσσει, ἑλέειν τέ ἑ θυμὸς ἀνώγει·
Il.22.143 ὣς ἄρʼ ὅ γʼ ἐμμεμαὼς ἰθὺς πέτετο, τρέσε δʼ Ἕκτωρ
Il.22.144 τεῖχος ὕπο Τρώων, λαιψηρὰ δὲ γούνατʼ ἐνώμα.
Il.22.145 οἳ δὲ παρὰ σκοπιὴν καὶ ἐρινεὸν ἠνεμόεντα
Il.22.146 τείχεος αἰὲν ὑπʼ ἐκ κατʼ ἀμαξιτὸν ἐσσεύοντο,
Il.22.147 κρουνὼ δʼ ἵκανον καλλιρρόω· ἔνθα δὲ πηγαὶ
Il.22.148 δοιαὶ ἀναΐσσουσι Σκαμάνδρου δινήεντος.
Il.22.149 ἣ μὲν γάρ θʼ ὕδατι λιαρῷ ῥέει, ἀμφὶ δὲ καπνὸς
Il.22.150 γίγνεται ἐξ αὐτῆς ὡς εἰ πυρὸς αἰθομένοιο·
Il.22.151 ἣ δʼ ἑτέρη θέρεϊ προρέει ἐϊκυῖα χαλάζῃ,
Il.22.152 ἢ χιόνι ψυχρῇ ἢ ἐξ ὕδατος κρυστάλλῳ.
Il.22.153 ἔνθα δʼ ἐπʼ αὐτάων πλυνοὶ εὐρέες ἐγγὺς ἔασι
Il.22.154 καλοὶ λαΐνεοι, ὅθι εἵματα σιγαλόεντα
Il.22.155 πλύνεσκον Τρώων ἄλοχοι καλαί τε θύγατρες
Il.22.156 τὸ πρὶν ἐπʼ εἰρήνης πρὶν ἐλθεῖν υἷας Ἀχαιῶν.
Il.22.157 τῇ ῥα παραδραμέτην φεύγων ὃ δʼ ὄπισθε διώκων·
Il.22.158 πρόσθε μὲν ἐσθλὸς ἔφευγε, δίωκε δέ μιν μέγʼ ἀμείνων
Il.22.159 καρπαλίμως, ἐπεὶ οὐχ ἱερήϊον οὐδὲ βοείην
Il.22.160 ἀρνύσθην, ἅ τε ποσσὶν ἀέθλια γίγνεται ἀνδρῶν,
Il.22.161 ἀλλὰ περὶ ψυχῆς θέον Ἕκτορος ἱπποδάμοιο.
Il.22.162 ὡς δʼ ὅτʼ ἀεθλοφόροι περὶ τέρματα μώνυχες ἵπποι
Il.22.163 ῥίμφα μάλα τρωχῶσι· τὸ δὲ μέγα κεῖται ἄεθλον
Il.22.164 ἢ τρίπος ἠὲ γυνὴ ἀνδρὸς κατατεθνηῶτος·
Il.22.165 ὣς τὼ τρὶς Πριάμοιο πόλιν πέρι δινηθήτην
Il.22.166 καρπαλίμοισι πόδεσσι· θεοὶ δʼ ἐς πάντες ὁρῶντο·
Il.22.167 τοῖσι δὲ μύθων ἦρχε πατὴρ ἀνδρῶν τε θεῶν τε·
Il.22.168 ὢ πόποι ἦ φίλον ἄνδρα διωκόμενον περὶ τεῖχος
Il.22.169 ὀφθαλμοῖσιν ὁρῶμαι· ἐμὸν δʼ ὀλοφύρεται ἦτορ
Il.22.170 Ἕκτορος, ὅς μοι πολλὰ βοῶν ἐπὶ μηρίʼ ἔκηεν
Il.22.171 Ἴδης ἐν κορυφῇσι πολυπτύχου, ἄλλοτε δʼ αὖτε
Il.22.172 ἐν πόλει ἀκροτάτῃ· νῦν αὖτέ ἑ δῖος Ἀχιλλεὺς
Il.22.173 ἄστυ πέρι Πριάμοιο ποσὶν ταχέεσσι διώκει.
Il.22.174 ἀλλʼ ἄγετε φράζεσθε θεοὶ καὶ μητιάασθε
Il.22.175 ἠέ μιν ἐκ θανάτοιο σαώσομεν, ἦέ μιν ἤδη
Il.22.176 Πηλεΐδῃ Ἀχιλῆϊ δαμάσσομεν ἐσθλὸν ἐόντα.
Il.22.177 τὸν δʼ αὖτε προσέειπε θεὰ γλαυκῶπις Ἀθήνη·
Il.22.178 ὦ πάτερ ἀργικέραυνε κελαινεφὲς οἷον ἔειπες·
Il.22.179 ἄνδρα θνητὸν ἐόντα πάλαι πεπρωμένον αἴσῃ
Il.22.180 ἂψ ἐθέλεις θανάτοιο δυσηχέος ἐξαναλῦσαι;
Il.22.181 ἔρδʼ· ἀτὰρ οὔ τοι πάντες ἐπαινέομεν θεοὶ ἄλλοι.
Il.22.182 τὴν δʼ ἀπαμειβόμενος προσέφη νεφεληγερέτα Ζεύς·
Il.22.183 θάρσει Τριτογένεια φίλον τέκος· οὔ νύ τι θυμῷ
Il.22.184 πρόφρονι μυθέομαι, ἐθέλω δέ τοι ἤπιος εἶναι·
Il.22.185 ἔρξον ὅπῃ δή τοι νόος ἔπλετο, μὴ δʼ ἔτʼ ἐρώει.
Il.22.186 ὣς εἰπὼν ὄτρυνε πάρος μεμαυῖαν Ἀθήνην·
Il.22.187 βῆ δὲ κατʼ Οὐλύμποιο καρήνων ἀΐξασα.
Il.22.188 Ἕκτορα δʼ ἀσπερχὲς κλονέων ἔφεπʼ ὠκὺς Ἀχιλλεύς.
Il.22.189 ὡς δʼ ὅτε νεβρὸν ὄρεσφι κύων ἐλάφοιο δίηται
Il.22.190 ὄρσας ἐξ εὐνῆς διά τʼ ἄγκεα καὶ διὰ βήσσας·
Il.22.191 τὸν δʼ εἴ πέρ τε λάθῃσι καταπτήξας ὑπὸ θάμνῳ,
Il.22.192 ἀλλά τʼ ἀνιχνεύων θέει ἔμπεδον ὄφρά κεν εὕρῃ·
Il.22.193 ὣς Ἕκτωρ οὐ λῆθε ποδώκεα Πηλεΐωνα.
Il.22.194 ὁσσάκι δʼ ὁρμήσειε πυλάων Δαρδανιάων
Il.22.195 ἀντίον ἀΐξασθαι ἐϋδμήτους ὑπὸ πύργους,
Il.22.196 εἴ πως οἷ καθύπερθεν ἀλάλκοιεν βελέεσσι,
Il.22.197 τοσσάκι μιν προπάροιθεν ἀποστρέψασκε παραφθὰς
Il.22.198 πρὸς πεδίον· αὐτὸς δὲ ποτὶ πτόλιος πέτετʼ αἰεί.
Il.22.199 ὡς δʼ ἐν ὀνείρῳ οὐ δύναται φεύγοντα διώκειν·
Il.22.200 οὔτʼ ἄρʼ ὃ τὸν δύναται ὑποφεύγειν οὔθʼ ὃ διώκειν·
Il.22.201 ὣς ὃ τὸν οὐ δύνατο μάρψαι ποσίν, οὐδʼ ὃς ἀλύξαι.
Il.22.202 πῶς δέ κεν Ἕκτωρ κῆρας ὑπεξέφυγεν θανάτοιο,
Il.22.203 εἰ μή οἱ πύματόν τε καὶ ὕστατον ἤντετʼ Ἀπόλλων
Il.22.204 ἐγγύθεν, ὅς οἱ ἐπῶρσε μένος λαιψηρά τε γοῦνα;
Il.22.205 λαοῖσιν δʼ ἀνένευε καρήατι δῖος Ἀχιλλεύς,
Il.22.206 οὐδʼ ἔα ἱέμεναι ἐπὶ Ἕκτορι πικρὰ βέλεμνα,
Il.22.207 μή τις κῦδος ἄροιτο βαλών, ὃ δὲ δεύτερος ἔλθοι.
Il.22.208 ἀλλʼ ὅτε δὴ τὸ τέταρτον ἐπὶ κρουνοὺς ἀφίκοντο,
Il.22.209 καὶ τότε δὴ χρύσεια πατὴρ ἐτίταινε τάλαντα,
Il.22.210 ἐν δʼ ἐτίθει δύο κῆρε τανηλεγέος θανάτοιο,
Il.22.211 τὴν μὲν Ἀχιλλῆος, τὴν δʼ Ἕκτορος ἱπποδάμοιο,
Il.22.212 ἕλκε δὲ μέσσα λαβών· ῥέπε δʼ Ἕκτορος αἴσιμον ἦμαρ,
Il.22.213 ᾤχετο δʼ εἰς Ἀΐδαο, λίπεν δέ ἑ Φοῖβος Ἀπόλλων.
Il.22.214 Πηλεΐωνα δʼ ἵκανε θεὰ γλαυκῶπις Ἀθήνη,
Il.22.215 ἀγχοῦ δʼ ἱσταμένη ἔπεα πτερόεντα προσηύδα·
Il.22.216 νῦν δὴ νῶι ἔολπα Διῒ φίλε φαίδιμʼ Ἀχιλλεῦ
Il.22.217 οἴσεσθαι μέγα κῦδος Ἀχαιοῖσι προτὶ νῆας
Il.22.218 Ἕκτορα δῃώσαντε μάχης ἄατόν περ ἐόντα.
Il.22.219 οὔ οἱ νῦν ἔτι γʼ ἔστι πεφυγμένον ἄμμε γενέσθαι,
Il.22.220 οὐδʼ εἴ κεν μάλα πολλὰ πάθοι ἑκάεργος Ἀπόλλων
Il.22.221 προπροκυλινδόμενος πατρὸς Διὸς αἰγιόχοιο.
Il.22.222 ἀλλὰ σὺ μὲν νῦν στῆθι καὶ ἄμπνυε, τόνδε δʼ ἐγώ τοι
Il.22.223 οἰχομένη πεπιθήσω ἐναντίβιον μαχέσασθαι.
Il.22.224 ὣς φάτʼ Ἀθηναίη, ὃ δʼ ἐπείθετο, χαῖρε δὲ θυμῷ,
Il.22.225 στῆ δʼ ἄρʼ ἐπὶ μελίης χαλκογλώχινος ἐρεισθείς.
Il.22.226 ἣ δʼ ἄρα τὸν μὲν ἔλειπε, κιχήσατο δʼ Ἕκτορα δῖον
Il.22.227 Δηϊφόβῳ ἐϊκυῖα δέμας καὶ ἀτειρέα φωνήν·
Il.22.228 ἀγχοῦ δʼ ἱσταμένη ἔπεα πτερόεντα προσηύδα·
Il.22.229 ἠθεῖʼ ἦ μάλα δή σε βιάζεται ὠκὺς Ἀχιλλεὺς
Il.22.230 ἄστυ πέρι Πριάμοιο ποσὶν ταχέεσσι διώκων·
Il.22.231 ἀλλʼ ἄγε δὴ στέωμεν καὶ ἀλεξώμεσθα μένοντες.
Il.22.232 τὴν δʼ αὖτε προσέειπε μέγας κορυθαίολος Ἕκτωρ·
Il.22.233 Δηΐφοβʼ ἦ μέν μοι τὸ πάρος πολὺ φίλτατος ἦσθα
Il.22.234 γνωτῶν οὓς Ἑκάβη ἠδὲ Πρίαμος τέκε παῖδας·
Il.22.235 νῦν δʼ ἔτι καὶ μᾶλλον νοέω φρεσὶ τιμήσασθαι,
Il.22.236 ὃς ἔτλης ἐμεῦ εἵνεκʼ, ἐπεὶ ἴδες ὀφθαλμοῖσι,
Il.22.237 τείχεος ἐξελθεῖν, ἄλλοι δʼ ἔντοσθε μένουσι.
Il.22.238 τὸν δʼ αὖτε προσέειπε θεὰ γλαυκῶπις Ἀθήνη·
Il.22.239 ἠθεῖʼ ἦ μὲν πολλὰ πατὴρ καὶ πότνια μήτηρ
Il.22.240 λίσσονθʼ ἑξείης γουνούμενοι, ἀμφὶ δʼ ἑταῖροι,
Il.22.241 αὖθι μένειν· τοῖον γὰρ ὑποτρομέουσιν ἅπαντες·
Il.22.242 ἀλλʼ ἐμὸς ἔνδοθι θυμὸς ἐτείρετο πένθεϊ λυγρῷ.
Il.22.243 νῦν δʼ ἰθὺς μεμαῶτε μαχώμεθα, μὴ δέ τι δούρων
Il.22.244 ἔστω φειδωλή, ἵνα εἴδομεν εἴ κεν Ἀχιλλεὺς
Il.22.245 νῶϊ κατακτείνας ἔναρα βροτόεντα φέρηται
Il.22.246 νῆας ἔπι γλαφυράς, ἦ κεν σῷ δουρὶ δαμήῃ.
Il.22.247 ὣς φαμένη καὶ κερδοσύνῃ ἡγήσατʼ Ἀθήνη·
Il.22.248 οἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.22.249 τὸν πρότερος προσέειπε μέγας κορυθαίολος Ἕκτωρ·
Il.22.250 οὔ σʼ ἔτι Πηλέος υἱὲ φοβήσομαι, ὡς τὸ πάρος περ
Il.22.251 τρὶς περὶ ἄστυ μέγα Πριάμου δίον, οὐδέ ποτʼ ἔτλην
Il.22.252 μεῖναι ἐπερχόμενον· νῦν αὖτέ με θυμὸς ἀνῆκε
Il.22.253 στήμεναι ἀντία σεῖο· ἕλοιμί κεν ἤ κεν ἁλοίην.
Il.22.254 ἀλλʼ ἄγε δεῦρο θεοὺς ἐπιδώμεθα· τοὶ γὰρ ἄριστοι
Il.22.255 μάρτυροι ἔσσονται καὶ ἐπίσκοποι ἁρμονιάων·
Il.22.256 οὐ γὰρ ἐγώ σʼ ἔκπαγλον ἀεικιῶ, αἴ κεν ἐμοὶ Ζεὺς
Il.22.257 δώῃ καμμονίην, σὴν δὲ ψυχὴν ἀφέλωμαι·
Il.22.258 ἀλλʼ ἐπεὶ ἄρ κέ σε συλήσω κλυτὰ τεύχεʼ Ἀχιλλεῦ
Il.22.259 νεκρὸν Ἀχαιοῖσιν δώσω πάλιν· ὣς δὲ σὺ ῥέζειν.
Il.22.260 τὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεύς·
Il.22.261 Ἕκτορ μή μοι ἄλαστε συνημοσύνας ἀγόρευε·
Il.22.262 ὡς οὐκ ἔστι λέουσι καὶ ἀνδράσιν ὅρκια πιστά,
Il.22.263 οὐδὲ λύκοι τε καὶ ἄρνες ὁμόφρονα θυμὸν ἔχουσιν,
Il.22.264 ἀλλὰ κακὰ φρονέουσι διαμπερὲς ἀλλήλοισιν,
Il.22.265 ὣς οὐκ ἔστʼ ἐμὲ καὶ σὲ φιλήμεναι, οὐδέ τι νῶϊν
Il.22.266 ὅρκια ἔσσονται, πρίν γʼ ἢ ἕτερόν γε πεσόντα
Il.22.267 αἵματος ἆσαι Ἄρηα ταλαύρινον πολεμιστήν.
Il.22.268 παντοίης ἀρετῆς μιμνήσκεο· νῦν σε μάλα χρὴ
Il.22.269 αἰχμητήν τʼ ἔμεναι καὶ θαρσαλέον πολεμιστήν.
Il.22.270 οὔ τοι ἔτʼ ἔσθʼ ὑπάλυξις, ἄφαρ δέ σε Παλλὰς Ἀθήνη
Il.22.271 ἔγχει ἐμῷ δαμάᾳ· νῦν δʼ ἀθρόα πάντʼ ἀποτίσεις
Il.22.272 κήδεʼ ἐμῶν ἑτάρων οὓς ἔκτανες ἔγχεϊ θύων.
Il.22.273 ἦ ῥα, καὶ ἀμπεπαλὼν προΐει δολιχόσκιον ἔγχος·
Il.22.274 καὶ τὸ μὲν ἄντα ἰδὼν ἠλεύατο φαίδιμος Ἕκτωρ·
Il.22.275 ἕζετο γὰρ προϊδών, τὸ δʼ ὑπέρπτατο χάλκεον ἔγχος,
Il.22.276 ἐν γαίῃ δʼ ἐπάγη· ἀνὰ δʼ ἥρπασε Παλλὰς Ἀθήνη,
Il.22.277 ἂψ δʼ Ἀχιλῆϊ δίδου, λάθε δʼ Ἕκτορα ποιμένα λαῶν.
Il.22.278 Ἕκτωρ δὲ προσέειπεν ἀμύμονα Πηλεΐωνα·
Il.22.279 ἤμβροτες, οὐδʼ ἄρα πώ τι θεοῖς ἐπιείκελʼ Ἀχιλλεῦ
Il.22.280 ἐκ Διὸς ἠείδης τὸν ἐμὸν μόρον, ἦ τοι ἔφης γε·
Il.22.281 ἀλλά τις ἀρτιεπὴς καὶ ἐπίκλοπος ἔπλεο μύθων,
Il.22.282 ὄφρά σʼ ὑποδείσας μένεος ἀλκῆς τε λάθωμαι.
Il.22.283 οὐ μέν μοι φεύγοντι μεταφρένῳ ἐν δόρυ πήξεις,
Il.22.284 ἀλλʼ ἰθὺς μεμαῶτι διὰ στήθεσφιν ἔλασσον
Il.22.285 εἴ τοι ἔδωκε θεός· νῦν αὖτʼ ἐμὸν ἔγχος ἄλευαι
Il.22.286 χάλκεον· ὡς δή μιν σῷ ἐν χροῒ πᾶν κομίσαιο.
Il.22.287 καί κεν ἐλαφρότερος πόλεμος Τρώεσσι γένοιτο
Il.22.288 σεῖο καταφθιμένοιο· σὺ γάρ σφισι πῆμα μέγιστον.
Il.22.289 ἦ ῥα, καὶ ἀμπεπαλὼν προΐει δολιχόσκιον ἔγχος,
Il.22.290 καὶ βάλε Πηλεΐδαο μέσον σάκος οὐδʼ ἀφάμαρτε·
Il.22.291 τῆλε δʼ ἀπεπλάγχθη σάκεος δόρυ· χώσατο δʼ Ἕκτωρ
Il.22.292 ὅττί ῥά οἱ βέλος ὠκὺ ἐτώσιον ἔκφυγε χειρός,
Il.22.293 στῆ δὲ κατηφήσας, οὐδʼ ἄλλʼ ἔχε μείλινον ἔγχος.
Il.22.294 Δηΐφοβον δʼ ἐκάλει λευκάσπιδα μακρὸν ἀΰσας·
Il.22.295 ᾔτεέ μιν δόρυ μακρόν· ὃ δʼ οὔ τί οἱ ἐγγύθεν ἦεν.
Il.22.296 Ἕκτωρ δʼ ἔγνω ᾗσιν ἐνὶ φρεσὶ φώνησέν τε·
Il.22.297 ὢ πόποι ἦ μάλα δή με θεοὶ θάνατόνδε κάλεσσαν·
Il.22.298 Δηΐφοβον γὰρ ἔγωγʼ ἐφάμην ἥρωα παρεῖναι·
Il.22.299 ἀλλʼ ὃ μὲν ἐν τείχει, ἐμὲ δʼ ἐξαπάτησεν Ἀθήνη.
Il.22.300 νῦν δὲ δὴ ἐγγύθι μοι θάνατος κακός, οὐδʼ ἔτʼ ἄνευθεν,
Il.22.301 οὐδʼ ἀλέη· ἦ γάρ ῥα πάλαι τό γε φίλτερον ἦεν
Il.22.302 Ζηνί τε καὶ Διὸς υἷι ἑκηβόλῳ, οἵ με πάρος γε
Il.22.303 πρόφρονες εἰρύατο· νῦν αὖτέ με μοῖρα κιχάνει.
Il.22.304 μὴ μὰν ἀσπουδί γε καὶ ἀκλειῶς ἀπολοίμην,
Il.22.305 ἀλλὰ μέγα ῥέξας τι καὶ ἐσσομένοισι πυθέσθαι.
Il.22.306 ὣς ἄρα φωνήσας εἰρύσσατο φάσγανον ὀξύ,
Il.22.307 τό οἱ ὑπὸ λαπάρην τέτατο μέγα τε στιβαρόν τε,
Il.22.308 οἴμησεν δὲ ἀλεὶς ὥς τʼ αἰετὸς ὑψιπετήεις,
Il.22.309 ὅς τʼ εἶσιν πεδίον δὲ διὰ νεφέων ἐρεβεννῶν
Il.22.310 ἁρπάξων ἢ ἄρνʼ ἀμαλὴν ἤ πτῶκα λαγωόν·
Il.22.311 ὣς Ἕκτωρ οἴμησε τινάσσων φάσγανον ὀξύ.
Il.22.312 ὁρμήθη δʼ Ἀχιλεύς, μένεος δʼ ἐμπλήσατο θυμὸν
Il.22.313 ἀγρίου, πρόσθεν δὲ σάκος στέρνοιο κάλυψε
Il.22.314 καλὸν δαιδάλεον, κόρυθι δʼ ἐπένευε φαεινῇ
Il.22.315 τετραφάλῳ· καλαὶ δὲ περισσείοντο ἔθειραι
Il.22.316 χρύσεαι, ἃς Ἥφαιστος ἵει λόφον ἀμφὶ θαμειάς.
Il.22.317 οἷος δʼ ἀστὴρ εἶσι μετʼ ἀστράσι νυκτὸς ἀμολγῷ
Il.22.318 ἕσπερος, ὃς κάλλιστος ἐν οὐρανῷ ἵσταται ἀστήρ,
Il.22.319 ὣς αἰχμῆς ἀπέλαμπʼ εὐήκεος, ἣν ἄρʼ Ἀχιλλεὺς
Il.22.320 πάλλεν δεξιτερῇ φρονέων κακὸν Ἕκτορι δίῳ
Il.22.321 εἰσορόων χρόα καλόν, ὅπῃ εἴξειε μάλιστα.
Il.22.322 τοῦ δὲ καὶ ἄλλο τόσον μὲν ἔχε χρόα χάλκεα τεύχεα
Il.22.323 καλά, τὰ Πατρόκλοιο βίην ἐνάριξε κατακτάς·
Il.22.324 φαίνετο δʼ ᾗ κληῗδες ἀπʼ ὤμων αὐχένʼ ἔχουσι
Il.22.325 λαυκανίην, ἵνα τε ψυχῆς ὤκιστος ὄλεθρος·
Il.22.326 τῇ ῥʼ ἐπὶ οἷ μεμαῶτʼ ἔλασʼ ἔγχεϊ δῖος Ἀχιλλεύς,
Il.22.327 ἀντικρὺ δʼ ἁπαλοῖο διʼ αὐχένος ἤλυθʼ ἀκωκή·
Il.22.328 οὐδʼ ἄρʼ ἀπʼ ἀσφάραγον μελίη τάμε χαλκοβάρεια,
Il.22.329 ὄφρά τί μιν προτιείποι ἀμειβόμενος ἐπέεσσιν.
Il.22.330 ἤριπε δʼ ἐν κονίῃς· ὃ δʼ ἐπεύξατο δῖος Ἀχιλλεύς·
Il.22.331 Ἕκτορ ἀτάρ που ἔφης Πατροκλῆʼ ἐξεναρίζων
Il.22.332 σῶς ἔσσεσθʼ, ἐμὲ δʼ οὐδὲν ὀπίζεο νόσφιν ἐόντα
Il.22.333 νήπιε· τοῖο δʼ ἄνευθεν ἀοσσητὴρ μέγʼ ἀμείνων
Il.22.334 νηυσὶν ἔπι γλαφυρῇσιν ἐγὼ μετόπισθε λελείμμην,
Il.22.335 ὅς τοι γούνατʼ ἔλυσα· σὲ μὲν κύνες ἠδʼ οἰωνοὶ
Il.22.336 ἑλκήσουσʼ ἀϊκῶς, τὸν δὲ κτεριοῦσιν Ἀχαιοί.
Il.22.337 τὸν δʼ ὀλιγοδρανέων προσέφη κορυθαίολος Ἕκτωρ·
Il.22.338 λίσσομʼ ὑπὲρ ψυχῆς καὶ γούνων σῶν τε τοκήων
Il.22.339 μή με ἔα παρὰ νηυσὶ κύνας καταδάψαι Ἀχαιῶν,
Il.22.340 ἀλλὰ σὺ μὲν χαλκόν τε ἅλις χρυσόν τε δέδεξο
Il.22.341 δῶρα τά τοι δώσουσι πατὴρ καὶ πότνια μήτηρ,
Il.22.342 σῶμα δὲ οἴκαδʼ ἐμὸν δόμεναι πάλιν, ὄφρα πυρός με
Il.22.343 Τρῶες καὶ Τρώων ἄλοχοι λελάχωσι θανόντα.
Il.22.344 τὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεὺς·
Il.22.345 μή με κύον γούνων γουνάζεο μὴ δὲ τοκήων·
Il.22.346 αἲ γάρ πως αὐτόν με μένος καὶ θυμὸς ἀνήη
Il.22.347 ὤμʼ ἀποταμνόμενον κρέα ἔδμεναι, οἷα ἔοργας,
Il.22.348 ὡς οὐκ ἔσθʼ ὃς σῆς γε κύνας κεφαλῆς ἀπαλάλκοι,
Il.22.349 οὐδʼ εἴ κεν δεκάκις τε καὶ εἰκοσινήριτʼ ἄποινα
Il.22.350 στήσωσʼ ἐνθάδʼ ἄγοντες, ὑπόσχωνται δὲ καὶ ἄλλα,
Il.22.351 οὐδʼ εἴ κέν σʼ αὐτὸν χρυσῷ ἐρύσασθαι ἀνώγοι
Il.22.352 Δαρδανίδης Πρίαμος· οὐδʼ ὧς σέ γε πότνια μήτηρ
Il.22.353 ἐνθεμένη λεχέεσσι γοήσεται ὃν τέκεν αὐτή,
Il.22.354 ἀλλὰ κύνες τε καὶ οἰωνοὶ κατὰ πάντα δάσονται.
Il.22.355 τὸν δὲ καταθνῄσκων προσέφη κορυθαίολος Ἕκτωρ·
Il.22.356 ἦ σʼ εὖ γιγνώσκων προτιόσσομαι, οὐδʼ ἄρʼ ἔμελλον
Il.22.357 πείσειν· ἦ γὰρ σοί γε σιδήρεος ἐν φρεσὶ θυμός.
Il.22.358 φράζεο νῦν, μή τοί τι θεῶν μήνιμα γένωμαι
Il.22.359 ἤματι τῷ ὅτε κέν σε Πάρις καὶ Φοῖβος Ἀπόλλων
Il.22.360 ἐσθλὸν ἐόντʼ ὀλέσωσιν ἐνὶ Σκαιῇσι πύλῃσιν.
Il.22.361 ὣς ἄρα μιν εἰπόντα τέλος θανάτοιο κάλυψε,
Il.22.362 ψυχὴ δʼ ἐκ ῥεθέων πταμένη Ἄϊδος δὲ βεβήκει
Il.22.363 ὃν πότμον γοόωσα λιποῦσʼ ἀνδροτῆτα καὶ ἥβην.
Il.22.364 τὸν καὶ τεθνηῶτα προσηύδα δῖος Ἀχιλλεύς·
Il.22.365 τέθναθι· κῆρα δʼ ἐγὼ τότε δέξομαι ὁππότε κεν δὴ
Il.22.366 Ζεὺς ἐθέλῃ τελέσαι ἠδʼ ἀθάνατοι θεοὶ ἄλλοι.
Il.22.367 ἦ ῥα, καὶ ἐκ νεκροῖο ἐρύσσατο χάλκεον ἔγχος,
Il.22.368 καὶ τό γʼ ἄνευθεν ἔθηχʼ, ὃ δʼ ἀπʼ ὤμων τεύχεʼ ἐσύλα
Il.22.369 αἱματόεντʼ· ἄλλοι δὲ περίδραμον υἷες Ἀχαιῶν,
Il.22.370 οἳ καὶ θηήσαντο φυὴν καὶ εἶδος ἀγητὸν
Il.22.371 Ἕκτορος· οὐδʼ ἄρα οἵ τις ἀνουτητί γε παρέστη.
Il.22.372 ὧδε δέ τις εἴπεσκεν ἰδὼν ἐς πλησίον ἄλλον·
Il.22.373 ὢ πόποι, ἦ μάλα δὴ μαλακώτερος ἀμφαφάασθαι
Il.22.374 Ἕκτωρ ἢ ὅτε νῆας ἐνέπρησεν πυρὶ κηλέῳ.
Il.22.375 ὣς ἄρα τις εἴπεσκε καὶ οὐτήσασκε παραστάς.
Il.22.376 τὸν δʼ ἐπεὶ ἐξενάριξε ποδάρκης δῖος Ἀχιλλεύς,
Il.22.377 στὰς ἐν Ἀχαιοῖσιν ἔπεα πτερόεντʼ ἀγόρευεν·
Il.22.378 ὦ φίλοι Ἀργείων ἡγήτορες ἠδὲ μέδοντες
Il.22.379 ἐπεὶ δὴ τόνδʼ ἄνδρα θεοὶ δαμάσασθαι ἔδωκαν,
Il.22.380 ὃς κακὰ πόλλʼ ἔρρεξεν ὅσʼ οὐ σύμπαντες οἱ ἄλλοι,
Il.22.381 εἰ δʼ ἄγετʼ ἀμφὶ πόλιν σὺν τεύχεσι πειρηθῶμεν,
Il.22.382 ὄφρά κʼ ἔτι γνῶμεν Τρώων νόον ὅν τινʼ ἔχουσιν,
Il.22.383 ἢ καταλείψουσιν πόλιν ἄκρην τοῦδε πεσόντος,
Il.22.384 ἦε μένειν μεμάασι καὶ Ἕκτορος οὐκέτʼ ἐόντος.
Il.22.385 ἀλλὰ τί ἤ μοι ταῦτα φίλος διελέξατο θυμός;
Il.22.386 κεῖται πὰρ νήεσσι νέκυς ἄκλαυτος ἄθαπτος
Il.22.387 Πάτροκλος· τοῦ δʼ οὐκ ἐπιλήσομαι, ὄφρʼ ἂν ἔγωγε
Il.22.388 ζωοῖσιν μετέω καί μοι φίλα γούνατʼ ὀρώρῃ·
Il.22.389 εἰ δὲ θανόντων περ καταλήθοντʼ εἰν Ἀΐδαο
Il.22.390 αὐτὰρ ἐγὼ καὶ κεῖθι φίλου μεμνήσομʼ ἑταίρου.
Il.22.391 νῦν δʼ ἄγʼ ἀείδοντες παιήονα κοῦροι Ἀχαιῶν
Il.22.392 νηυσὶν ἔπι γλαφυρῇσι νεώμεθα, τόνδε δʼ ἄγωμεν.
Il.22.393 ἠράμεθα μέγα κῦδος· ἐπέφνομεν Ἕκτορα δῖον,
Il.22.394 ᾧ Τρῶες κατὰ ἄστυ θεῷ ὣς εὐχετόωντο.
Il.22.395 ἦ ῥα, καὶ Ἕκτορα δῖον ἀεικέα μήδετο ἔργα.
Il.22.396 ἀμφοτέρων μετόπισθε ποδῶν τέτρηνε τένοντε
Il.22.397 ἐς σφυρὸν ἐκ πτέρνης, βοέους δʼ ἐξῆπτεν ἱμάντας,
Il.22.398 ἐκ δίφροιο δʼ ἔδησε, κάρη δʼ ἕλκεσθαι ἔασεν·
Il.22.399 ἐς δίφρον δʼ ἀναβὰς ἀνά τε κλυτὰ τεύχεʼ ἀείρας
Il.22.400 μάστιξέν ῥʼ ἐλάαν, τὼ δʼ οὐκ ἀέκοντε πετέσθην.
Il.22.401 τοῦ δʼ ἦν ἑλκομένοιο κονίσαλος, ἀμφὶ δὲ χαῖται
Il.22.402 κυάνεαι πίτναντο, κάρη δʼ ἅπαν ἐν κονίῃσι
Il.22.403 κεῖτο πάρος χαρίεν· τότε δὲ Ζεὺς δυσμενέεσσι
Il.22.404 δῶκεν ἀεικίσσασθαι ἑῇ ἐν πατρίδι γαίῃ.
Il.22.405 ὣς τοῦ μὲν κεκόνιτο κάρη ἅπαν· ἣ δέ νυ μήτηρ
Il.22.406 τίλλε κόμην, ἀπὸ δὲ λιπαρὴν ἔρριψε καλύπτρην
Il.22.407 τηλόσε, κώκυσεν δὲ μάλα μέγα παῖδʼ ἐσιδοῦσα·
Il.22.408 ᾤμωξεν δʼ ἐλεεινὰ πατὴρ φίλος, ἀμφὶ δὲ λαοὶ
Il.22.409 κωκυτῷ τʼ εἴχοντο καὶ οἰμωγῇ κατὰ ἄστυ.
Il.22.410 τῷ δὲ μάλιστʼ ἄρʼ ἔην ἐναλίγκιον ὡς εἰ ἅπασα
Il.22.411 Ἴλιος ὀφρυόεσσα πυρὶ σμύχοιτο κατʼ ἄκρης.
Il.22.412 λαοὶ μέν ῥα γέροντα μόγις ἔχον ἀσχαλόωντα
Il.22.413 ἐξελθεῖν μεμαῶτα πυλάων Δαρδανιάων.
Il.22.414 πάντας δʼ ἐλλιτάνευε κυλινδόμενος κατὰ κόπρον,
Il.22.415 ἐξονομακλήδην ὀνομάζων ἄνδρα ἕκαστον·
Il.22.416 σχέσθε φίλοι, καί μʼ οἶον ἐάσατε κηδόμενοί περ
Il.22.417 ἐξελθόντα πόληος ἱκέσθʼ ἐπὶ νῆας Ἀχαιῶν.
Il.22.418 λίσσωμʼ ἀνέρα τοῦτον ἀτάσθαλον ὀβριμοεργόν,
Il.22.419 ἤν πως ἡλικίην αἰδέσσεται ἠδʼ ἐλεήσῃ
Il.22.420 γῆρας· καὶ δέ νυ τῷ γε πατὴρ τοιόσδε τέτυκται
Il.22.421 Πηλεύς, ὅς μιν ἔτικτε καὶ ἔτρεφε πῆμα γενέσθαι
Il.22.422 Τρωσί· μάλιστα δʼ ἐμοὶ περὶ πάντων ἄλγεʼ ἔθηκε.
Il.22.423 τόσσους γάρ μοι παῖδας ἀπέκτανε τηλεθάοντας·
Il.22.424 τῶν πάντων οὐ τόσσον ὀδύρομαι ἀχνύμενός περ
Il.22.425 ὡς ἑνός, οὗ μʼ ἄχος ὀξὺ κατοίσεται Ἄϊδος εἴσω,
Il.22.426 Ἕκτορος· ὡς ὄφελεν θανέειν ἐν χερσὶν ἐμῇσι·
Il.22.427 τώ κε κορεσσάμεθα κλαίοντέ τε μυρομένω τε
Il.22.428 μήτηρ θʼ, ἥ μιν ἔτικτε δυσάμμορος, ἠδʼ ἐγὼ αὐτός.
Il.22.429 ὣς ἔφατο κλαίων, ἐπὶ δὲ στενάχοντο πολῖται·
Il.22.430 Τρῳῇσιν δʼ Ἑκάβη ἁδινοῦ ἐξῆρχε γόοιο·
Il.22.431 τέκνον ἐγὼ δειλή· τί νυ βείομαι αἰνὰ παθοῦσα
Il.22.432 σεῦ ἀποτεθνηῶτος; ὅ μοι νύκτάς τε καὶ ἦμαρ
Il.22.433 εὐχωλὴ κατὰ ἄστυ πελέσκεο, πᾶσί τʼ ὄνειαρ
Il.22.434 Τρωσί τε καὶ Τρῳῇσι κατὰ πτόλιν, οἵ σε θεὸν ὣς
Il.22.435 δειδέχατʼ· ἦ γὰρ καί σφι μάλα μέγα κῦδος ἔησθα
Il.22.436 ζωὸς ἐών· νῦν αὖ θάνατος καὶ μοῖρα κιχάνει.
Il.22.437 ὣς ἔφατο κλαίουσʼ, ἄλοχος δʼ οὔ πώ τι πέπυστο
Il.22.438 Ἕκτορος· οὐ γάρ οἵ τις ἐτήτυμος ἄγγελος ἐλθὼν
Il.22.439 ἤγγειλʼ ὅττί ῥά οἱ πόσις ἔκτοθι μίμνε πυλάων,
Il.22.440 ἀλλʼ ἥ γʼ ἱστὸν ὕφαινε μυχῷ δόμου ὑψηλοῖο
Il.22.441 δίπλακα πορφυρέην, ἐν δὲ θρόνα ποικίλʼ ἔπασσε.
Il.22.442 κέκλετο δʼ ἀμφιπόλοισιν ἐϋπλοκάμοις κατὰ δῶμα
Il.22.443 ἀμφὶ πυρὶ στῆσαι τρίποδα μέγαν, ὄφρα πέλοιτο
Il.22.444 Ἕκτορι θερμὰ λοετρὰ μάχης ἐκ νοστήσαντι
Il.22.445 νηπίη, οὐδʼ ἐνόησεν ὅ μιν μάλα τῆλε λοετρῶν
Il.22.446 χερσὶν Ἀχιλλῆος δάμασε γλαυκῶπις Ἀθήνη.
Il.22.447 κωκυτοῦ δʼ ἤκουσε καὶ οἰμωγῆς ἀπὸ πύργου·
Il.22.448 τῆς δʼ ἐλελίχθη γυῖα, χαμαὶ δέ οἱ ἔκπεσε κερκίς·
Il.22.449 ἣ δʼ αὖτις δμῳῇσιν ἐϋπλοκάμοισι μετηύδα·
Il.22.450 δεῦτε δύω μοι ἕπεσθον, ἴδωμʼ ὅτινʼ ἔργα τέτυκται.
Il.22.451 αἰδοίης ἑκυρῆς ὀπὸς ἔκλυον, ἐν δʼ ἐμοὶ αὐτῇ
Il.22.452 στήθεσι πάλλεται ἦτορ ἀνὰ στόμα, νέρθε δὲ γοῦνα
Il.22.453 πήγνυται· ἐγγὺς δή τι κακὸν Πριάμοιο τέκεσσιν.
Il.22.454 αἲ γὰρ ἀπʼ οὔατος εἴη ἐμεῦ ἔπος· ἀλλὰ μάλʼ αἰνῶς
Il.22.455 δείδω μὴ δή μοι θρασὺν Ἕκτορα δῖος Ἀχιλλεὺς
Il.22.456 μοῦνον ἀποτμήξας πόλιος πεδίον δὲ δίηται,
Il.22.457 καὶ δή μιν καταπαύσῃ ἀγηνορίης ἀλεγεινῆς
Il.22.458 ἥ μιν ἔχεσκʼ, ἐπεὶ οὔ ποτʼ ἐνὶ πληθυῖ μένεν ἀνδρῶν,
Il.22.459 ἀλλὰ πολὺ προθέεσκε, τὸ ὃν μένος οὐδενὶ εἴκων.
Il.22.460 ὣς φαμένη μεγάροιο διέσσυτο μαινάδι ἴση
Il.22.461 παλλομένη κραδίην· ἅμα δʼ ἀμφίπολοι κίον αὐτῇ
Il.22.462 αὐτὰρ ἐπεὶ πύργόν τε καὶ ἀνδρῶν ἷξεν ὅμιλον
Il.22.463 ἔστη παπτήνασʼ ἐπὶ τείχεϊ, τὸν δὲ νόησεν
Il.22.464 ἑλκόμενον πρόσθεν πόλιος· ταχέες δέ μιν ἵπποι
Il.22.465 ἕλκον ἀκηδέστως κοίλας ἐπὶ νῆας Ἀχαιῶν.
Il.22.466 τὴν δὲ κατʼ ὀφθαλμῶν ἐρεβεννὴ νὺξ ἐκάλυψεν,
Il.22.467 ἤριπε δʼ ἐξοπίσω, ἀπὸ δὲ ψυχὴν ἐκάπυσσε.
Il.22.468 τῆλε δʼ ἀπὸ κρατὸς βάλε δέσματα σιγαλόεντα,
Il.22.469 ἄμπυκα κεκρύφαλόν τε ἰδὲ πλεκτὴν ἀναδέσμην
Il.22.470 κρήδεμνόν θʼ, ὅ ῥά οἱ δῶκε χρυσῆ Ἀφροδίτη
Il.22.471 ἤματι τῷ ὅτε μιν κορυθαίολος ἠγάγεθʼ Ἕκτωρ
Il.22.472 ἐκ δόμου Ἠετίωνος, ἐπεὶ πόρε μυρία ἕδνα.
Il.22.473 ἀμφὶ δέ μιν γαλόῳ τε καὶ εἰνατέρες ἅλις ἔσταν,
Il.22.474 αἵ ἑ μετὰ σφίσιν εἶχον ἀτυζομένην ἀπολέσθαι.
Il.22.475 ἣ δʼ ἐπεὶ οὖν ἔμπνυτο καὶ ἐς φρένα θυμὸς ἀγέρθη
Il.22.476 ἀμβλήδην γοόωσα μετὰ Τρῳῇσιν ἔειπεν·
Il.22.477 Ἕκτορ ἐγὼ δύστηνος· ἰῇ ἄρα γεινόμεθʼ αἴσῃ
Il.22.478 ἀμφότεροι, σὺ μὲν ἐν Τροίῃ Πριάμου κατὰ δῶμα,
Il.22.479 αὐτὰρ ἐγὼ Θήβῃσιν ὑπὸ Πλάκῳ ὑληέσσῃ
Il.22.480 ἐν δόμῳ Ἠετίωνος, ὅ μʼ ἔτρεφε τυτθὸν ἐοῦσαν
Il.22.481 δύσμορος αἰνόμορον· ὡς μὴ ὤφελλε τεκέσθαι.
Il.22.482 νῦν δὲ σὺ μὲν Ἀΐδαο δόμους ὑπὸ κεύθεσι γαίης
Il.22.483 ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις
Il.22.484 χήρην ἐν μεγάροισι· πάϊς δʼ ἔτι νήπιος αὔτως,
Il.22.485 ὃν τέκομεν σύ τʼ ἐγώ τε δυσάμμοροι· οὔτε σὺ τούτῳ
Il.22.486 ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.
Il.22.487 ἤν περ γὰρ πόλεμόν γε φύγῃ πολύδακρυν Ἀχαιῶν,
Il.22.488 αἰεί τοι τούτῳ γε πόνος καὶ κήδεʼ ὀπίσσω
Il.22.489 ἔσσοντʼ· ἄλλοι γάρ οἱ ἀπουρίσσουσιν ἀρούρας.
Il.22.490 ἦμαρ δʼ ὀρφανικὸν παναφήλικα παῖδα τίθησι·
Il.22.491 πάντα δʼ ὑπεμνήμυκε, δεδάκρυνται δὲ παρειαί,
Il.22.492 δευόμενος δέ τʼ ἄνεισι πάϊς ἐς πατρὸς ἑταίρους,
Il.22.493 ἄλλον μὲν χλαίνης ἐρύων, ἄλλον δὲ χιτῶνος·
Il.22.494 τῶν δʼ ἐλεησάντων κοτύλην τις τυτθὸν ἐπέσχε·
Il.22.495 χείλεα μέν τʼ ἐδίηνʼ, ὑπερῴην δʼ οὐκ ἐδίηνε.
Il.22.496 τὸν δὲ καὶ ἀμφιθαλὴς ἐκ δαιτύος ἐστυφέλιξε
Il.22.497 χερσὶν πεπλήγων καὶ ὀνειδείοισιν ἐνίσσων·
Il.22.498 ἔρρʼ οὕτως· οὐ σός γε πατὴρ μεταδαίνυται ἡμῖν.
Il.22.499 δακρυόεις δέ τʼ ἄνεισι πάϊς ἐς μητέρα χήρην
Il.22.500 Ἀστυάναξ, ὃς πρὶν μὲν ἑοῦ ἐπὶ γούνασι πατρὸς
Il.22.501 μυελὸν οἶον ἔδεσκε καὶ οἰῶν πίονα δημόν·
Il.22.502 αὐτὰρ ὅθʼ ὕπνος ἕλοι, παύσαιτό τε νηπιαχεύων,
Il.22.503 εὕδεσκʼ ἐν λέκτροισιν ἐν ἀγκαλίδεσσι τιθήνης
Il.22.504 εὐνῇ ἔνι μαλακῇ θαλέων ἐμπλησάμενος κῆρ·
Il.22.505 νῦν δʼ ἂν πολλὰ πάθῃσι φίλου ἀπὸ πατρὸς ἁμαρτὼν
Il.22.506 Ἀστυάναξ, ὃν Τρῶες ἐπίκλησιν καλέουσιν·
Il.22.507 οἶος γάρ σφιν ἔρυσο πύλας καὶ τείχεα μακρά.
Il.22.508 νῦν δὲ σὲ μὲν παρὰ νηυσὶ κορωνίσι νόσφι τοκήων
Il.22.509 αἰόλαι εὐλαὶ ἔδονται, ἐπεί κε κύνες κορέσωνται
Il.22.510 γυμνόν· ἀτάρ τοι εἵματʼ ἐνὶ μεγάροισι κέονται
Il.22.511 λεπτά τε καὶ χαρίεντα τετυγμένα χερσὶ γυναικῶν.
Il.22.512 ἀλλʼ ἤτοι τάδε πάντα καταφλέξω πυρὶ κηλέῳ
Il.22.513 οὐδὲν σοί γʼ ὄφελος, ἐπεὶ οὐκ ἐγκείσεαι αὐτοῖς,
Il.22.514 ἀλλὰ πρὸς Τρώων καὶ Τρωϊάδων κλέος εἶναι.
Il.22.515 ὣς ἔφατο κλαίουσʼ, ἐπὶ δὲ στενάχοντο γυναῖκες.
Il.23.1 ὣς οἳ μὲν στενάχοντο κατὰ πτόλιν· αὐτὰρ Ἀχαιοὶ
Il.23.2 ἐπεὶ δὴ νῆάς τε καὶ Ἑλλήσποντον ἵκοντο,
Il.23.3 οἳ μὲν ἄρʼ ἐσκίδναντο ἑὴν ἐπὶ νῆα ἕκαστος,
Il.23.4 Μυρμιδόνας δʼ οὐκ εἴα ἀποσκίδνασθαι Ἀχιλλεύς,
Il.23.5 ἀλλʼ ὅ γε οἷς ἑτάροισι φιλοπτολέμοισι μετηύδα·
Il.23.6 Μυρμιδόνες ταχύπωλοι ἐμοὶ ἐρίηρες ἑταῖροι
Il.23.7 μὴ δή πω ὑπʼ ὄχεσφι λυώμεθα μώνυχας ἵππους,
Il.23.8 ἀλλʼ αὐτοῖς ἵπποισι καὶ ἅρμασιν ἆσσον ἰόντες
Il.23.9 Πάτροκλον κλαίωμεν· ὃ γὰρ γέρας ἐστὶ θανόντων.
Il.23.10 αὐτὰρ ἐπεί κʼ ὀλοοῖο τεταρπώμεσθα γόοιο,
Il.23.11 ἵππους λυσάμενοι δορπήσομεν ἐνθάδε πάντες.
Il.23.12 ὣς ἔφαθʼ, οἳ δʼ ᾤμωξαν ἀολλέες, ἦρχε δʼ Ἀχιλλεύς.
Il.23.13 οἳ δὲ τρὶς περὶ νεκρὸν ἐΰτριχας ἤλασαν ἵππους
Il.23.14 μυρόμενοι· μετὰ δέ σφι Θέτις γόου ἵμερον ὦρσε.
Il.23.15 δεύοντο ψάμαθοι, δεύοντο δὲ τεύχεα φωτῶν
Il.23.16 δάκρυσι· τοῖον γὰρ πόθεον μήστωρα φόβοιο.
Il.23.17 τοῖσι δὲ Πηλεΐδης ἁδινοῦ ἐξῆρχε γόοιο
Il.23.18 χεῖρας ἐπʼ ἀνδροφόνους θέμενος στήθεσσιν ἑταίρου·
Il.23.19 χαῖρέ μοι ὦ Πάτροκλε καὶ εἰν Ἀΐδαο δόμοισι·
Il.23.20 πάντα γὰρ ἤδη τοι τελέω τὰ πάροιθεν ὑπέστην
Il.23.21 Ἕκτορα δεῦρʼ ἐρύσας δώσειν κυσὶν ὠμὰ δάσασθαι,
Il.23.22 δώδεκα δὲ προπάροιθε πυρῆς ἀποδειροτομήσειν
Il.23.23 Τρώων ἀγλαὰ τέκνα σέθεν κταμένοιο χολωθείς.
Il.23.24 ἦ ῥα καὶ Ἕκτορα δῖον ἀεικέα μήδετο ἔργα
Il.23.25 πρηνέα πὰρ λεχέεσσι Μενοιτιάδαο τανύσσας
Il.23.26 ἐν κονίῃς· οἳ δʼ ἔντεʼ ἀφωπλίζοντο ἕκαστος
Il.23.27 χάλκεα μαρμαίροντα, λύον δʼ ὑψηχέας ἵππους,
Il.23.28 κὰδ δʼ ἷζον παρὰ νηῒ ποδώκεος Αἰακίδαο
Il.23.29 μυρίοι· αὐτὰρ ὃ τοῖσι τάφον μενοεικέα δαίνυ.
Il.23.30 πολλοὶ μὲν βόες ἀργοὶ ὀρέχθεον ἀμφὶ σιδήρῳ
Il.23.31 σφαζόμενοι, πολλοὶ δʼ ὄϊες καὶ μηκάδες αἶγες·
Il.23.32 πολλοὶ δʼ ἀργιόδοντες ὕες θαλέθοντες ἀλοιφῇ
Il.23.33 εὑόμενοι τανύοντο διὰ φλογὸς Ἡφαίστοιο·
Il.23.34 πάντῃ δʼ ἀμφὶ νέκυν κοτυλήρυτον ἔρρεεν αἷμα.
Il.23.35 αὐτὰρ τόν γε ἄνακτα ποδώκεα Πηλεΐωνα
Il.23.36 εἰς Ἀγαμέμνονα δῖον ἄγον βασιλῆες Ἀχαιῶν
Il.23.37 σπουδῇ παρπεπιθόντες ἑταίρου χωόμενον κῆρ.
Il.23.38 οἳ δʼ ὅτε δὴ κλισίην Ἀγαμέμνονος ἷξον ἰόντες,
Il.23.39 αὐτίκα κηρύκεσσι λιγυφθόγγοισι κέλευσαν
Il.23.40 ἀμφὶ πυρὶ στῆσαι τρίποδα μέγαν, εἰ πεπίθοιεν
Il.23.41 Πηλεΐδην λούσασθαι ἄπο βρότον αἱματόεντα.
Il.23.42 αὐτὰρ ὅ γʼ ἠρνεῖτο στερεῶς, ἐπὶ δʼ ὅρκον ὄμοσσεν·
Il.23.43 οὐ μὰ Ζῆνʼ, ὅς τίς τε θεῶν ὕπατος καὶ ἄριστος,
Il.23.44 οὐ θέμις ἐστὶ λοετρὰ καρήατος ἆσσον ἱκέσθαι
Il.23.45 πρίν γʼ ἐνὶ Πάτροκλον θέμεναι πυρὶ σῆμά τε χεῦαι
Il.23.46 κείρασθαί τε κόμην, ἐπεὶ οὔ μʼ ἔτι δεύτερον ὧδε
Il.23.47 ἵξετʼ ἄχος κραδίην ὄφρα ζωοῖσι μετείω.
Il.23.48 ἀλλʼ ἤτοι νῦν μὲν στυγερῇ πειθώμεθα δαιτί·
Il.23.49 ἠῶθεν δʼ ὄτρυνον ἄναξ ἀνδρῶν Ἀγάμεμνον
Il.23.50 ὕλην τʼ ἀξέμεναι παρά τε σχεῖν ὅσσʼ ἐπιεικὲς
Il.23.51 νεκρὸν ἔχοντα νέεσθαι ὑπὸ ζόφον ἠερόεντα,
Il.23.52 ὄφρʼ ἤτοι τοῦτον μὲν ἐπιφλέγῃ ἀκάματον πῦρ
Il.23.53 θᾶσσον ἀπʼ ὀφθαλμῶν, λαοὶ δʼ ἐπὶ ἔργα τράπωνται.
Il.23.54 ὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο.
Il.23.55 ἐσσυμένως δʼ ἄρα δόρπον ἐφοπλίσσαντες ἕκαστοι
Il.23.56 δαίνυντʼ, οὐδέ τι θυμὸς ἐδεύετο δαιτὸς ἐΐσης.
Il.23.57 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Il.23.58 οἳ μὲν κακκείοντες ἔβαν κλισίην δὲ ἕκαστος,
Il.23.59 Πηλεΐδης δʼ ἐπὶ θινὶ πολυφλοίσβοιο θαλάσσης
Il.23.60 κεῖτο βαρὺ στενάχων πολέσιν μετὰ Μυρμιδόνεσσιν
Il.23.61 ἐν καθαρῷ, ὅθι κύματʼ ἐπʼ ἠϊόνος κλύζεσκον·
Il.23.62 εὖτε τὸν ὕπνος ἔμαρπτε λύων μελεδήματα θυμοῦ
Il.23.63 νήδυμος ἀμφιχυθείς· μάλα γὰρ κάμε φαίδιμα γυῖα
Il.23.64 Ἕκτορʼ ἐπαΐσσων προτὶ Ἴλιον ἠνεμόεσσαν·
Il.23.65 ἦλθε δʼ ἐπὶ ψυχὴ Πατροκλῆος δειλοῖο
Il.23.66 πάντʼ αὐτῷ μέγεθός τε καὶ ὄμματα κάλʼ ἐϊκυῖα
Il.23.67 καὶ φωνήν, καὶ τοῖα περὶ χροῒ εἵματα ἕστο·
Il.23.68 στῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπεν·
Il.23.69 εὕδεις, αὐτὰρ ἐμεῖο λελασμένος ἔπλευ Ἀχιλλεῦ.
Il.23.70 οὐ μέν μευ ζώοντος ἀκήδεις, ἀλλὰ θανόντος·
Il.23.71 θάπτέ με ὅττι τάχιστα πύλας Ἀΐδαο περήσω.
Il.23.72 τῆλέ με εἴργουσι ψυχαὶ εἴδωλα καμόντων,
Il.23.73 οὐδέ μέ πω μίσγεσθαι ὑπὲρ ποταμοῖο ἐῶσιν,
Il.23.74 ἀλλʼ αὔτως ἀλάλημαι ἀνʼ εὐρυπυλὲς Ἄϊδος δῶ.
Il.23.75 καί μοι δὸς τὴν χεῖρʼ· ὀλοφύρομαι, οὐ γὰρ ἔτʼ αὖτις
Il.23.76 νίσομαι ἐξ Ἀΐδαο, ἐπήν με πυρὸς λελάχητε.
Il.23.77 οὐ μὲν γὰρ ζωοί γε φίλων ἀπάνευθεν ἑταίρων
Il.23.78 βουλὰς ἑζόμενοι βουλεύσομεν, ἀλλʼ ἐμὲ μὲν κὴρ
Il.23.79 ἀμφέχανε στυγερή, ἥ περ λάχε γιγνόμενόν περ·
Il.23.80 καὶ δὲ σοὶ αὐτῷ μοῖρα, θεοῖς ἐπιείκελʼ Ἀχιλλεῦ,
Il.23.81 τείχει ὕπο Τρώων εὐηφενέων ἀπολέσθαι.
Il.23.82 ἄλλο δέ τοι ἐρέω καὶ ἐφήσομαι αἴ κε πίθηαι·
Il.23.83 μὴ ἐμὰ σῶν ἀπάνευθε τιθήμεναι ὀστέʼ Ἀχιλλεῦ,
Il.23.84 ἀλλʼ ὁμοῦ ὡς ἐτράφημεν ἐν ὑμετέροισι δόμοισιν,
Il.23.85 εὖτέ με τυτθὸν ἐόντα Μενοίτιος ἐξ Ὀπόεντος
Il.23.86 ἤγαγεν ὑμέτερόνδʼ ἀνδροκτασίης ὕπο λυγρῆς,
Il.23.87 ἤματι τῷ ὅτε παῖδα κατέκτανον Ἀμφιδάμαντος
Il.23.88 νήπιος οὐκ ἐθέλων ἀμφʼ ἀστραγάλοισι χολωθείς·
Il.23.89 ἔνθά με δεξάμενος ἐν δώμασιν ἱππότα Πηλεὺς
Il.23.90 ἔτραφέ τʼ ἐνδυκέως καὶ σὸν θεράποντʼ ὀνόμηνεν·
Il.23.91 ὣς δὲ καὶ ὀστέα νῶϊν ὁμὴ σορὸς ἀμφικαλύπτοι
Il.23.92 χρύσεος ἀμφιφορεύς, τόν τοι πόρε πότνια μήτηρ.
Il.23.93 τὸν δʼ ἀπαμειβόμενος προσέφη πόδας ὠκὺς Ἀχιλλεύς·
Il.23.94 τίπτέ μοι ἠθείη κεφαλὴ δεῦρʼ εἰλήλουθας
Il.23.95 καί μοι ταῦτα ἕκαστʼ ἐπιτέλλεαι; αὐτὰρ ἐγώ τοι
Il.23.96 πάντα μάλʼ ἐκτελέω καὶ πείσομαι ὡς σὺ κελεύεις.
Il.23.97 ἀλλά μοι ἆσσον στῆθι· μίνυνθά περ ἀμφιβαλόντε
Il.23.98 ἀλλήλους ὀλοοῖο τεταρπώμεσθα γόοιο.
Il.23.99 ὣς ἄρα φωνήσας ὠρέξατο χερσὶ φίλῃσιν
Il.23.100 οὐδʼ ἔλαβε· ψυχὴ δὲ κατὰ χθονὸς ἠΰτε καπνὸς
Il.23.101 ᾤχετο τετριγυῖα· ταφὼν δʼ ἀνόρουσεν Ἀχιλλεὺς
Il.23.102 χερσί τε συμπλατάγησεν, ἔπος δʼ ὀλοφυδνὸν ἔειπεν·
Il.23.103 ὢ πόποι ἦ ῥά τίς ἐστι καὶ εἰν Ἀΐδαο δόμοισι
Il.23.104 ψυχὴ καὶ εἴδωλον, ἀτὰρ φρένες οὐκ ἔνι πάμπαν·
Il.23.105 παννυχίη γάρ μοι Πατροκλῆος δειλοῖο
Il.23.106 ψυχὴ ἐφεστήκει γοόωσά τε μυρομένη τε,
Il.23.107 καί μοι ἕκαστʼ ἐπέτελλεν, ἔϊκτο δὲ θέσκελον αὐτῷ.
Il.23.108 ὣς φάτο, τοῖσι δὲ πᾶσιν ὑφʼ ἵμερον ὦρσε γόοιο·
Il.23.109 μυρομένοισι δὲ τοῖσι φάνη ῥοδοδάκτυλος Ἠὼς
Il.23.110 ἀμφὶ νέκυν ἐλεεινόν. ἀτὰρ κρείων Ἀγαμέμνων
Il.23.111 οὐρῆάς τʼ ὄτρυνε καὶ ἀνέρας ἀξέμεν ὕλην
Il.23.112 πάντοθεν ἐκ κλισιῶν· ἐπὶ δʼ ἀνὴρ ἐσθλὸς ὀρώρει
Il.23.113 Μηριόνης θεράπων ἀγαπήνορος Ἰδομενῆος.
Il.23.114 οἳ δʼ ἴσαν ὑλοτόμους πελέκεας ἐν χερσὶν ἔχοντες
Il.23.115 σειράς τʼ εὐπλέκτους· πρὸ δʼ ἄρʼ οὐρῆες κίον αὐτῶν.
Il.23.116 πολλὰ δʼ ἄναντα κάταντα πάραντά τε δόχμιά τʼ ἦλθον·
Il.23.117 ἀλλʼ ὅτε δὴ κνημοὺς προσέβαν πολυπίδακος Ἴδης,
Il.23.118 αὐτίκʼ ἄρα δρῦς ὑψικόμους ταναήκεϊ χαλκῷ
Il.23.119 τάμνον ἐπειγόμενοι· ταὶ δὲ μεγάλα κτυπέουσαι
Il.23.120 πῖπτον· τὰς μὲν ἔπειτα διαπλήσσοντες Ἀχαιοὶ
Il.23.121 ἔκδεον ἡμιόνων· ταὶ δὲ χθόνα ποσσὶ δατεῦντο
Il.23.122 ἐλδόμεναι πεδίοιο διὰ ῥωπήϊα πυκνά.
Il.23.123 πάντες δʼ ὑλοτόμοι φιτροὺς φέρον· ὡς γὰρ ἀνώγει
Il.23.124 Μηριόνης θεράπων ἀγαπήνορος Ἰδομενῆος.
Il.23.125 κὰδ δʼ ἄρʼ ἐπʼ ἀκτῆς βάλλον ἐπισχερώ, ἔνθʼ ἄρʼ Ἀχιλλεὺς
Il.23.126 φράσσατο Πατρόκλῳ μέγα ἠρίον ἠδὲ οἷ αὐτῷ.
Il.23.127 αὐτὰρ ἐπεὶ πάντῃ παρακάββαλον ἄσπετον ὕλην
Il.23.128 ἥατʼ ἄρʼ αὖθι μένοντες ἀολλέες. αὐτὰρ Ἀχιλλεὺς
Il.23.129 αὐτίκα Μυρμιδόνεσσι φιλοπτολέμοισι κέλευσε
Il.23.130 χαλκὸν ζώννυσθαι, ζεῦξαι δʼ ὑπʼ ὄχεσφιν ἕκαστον
Il.23.131 ἵππους· οἳ δʼ ὄρνυντο καὶ ἐν τεύχεσσιν ἔδυνον,
Il.23.132 ἂν δʼ ἔβαν ἐν δίφροισι παραιβάται ἡνίοχοί τε,
Il.23.133 πρόσθε μὲν ἱππῆες, μετὰ δὲ νέφος εἵπετο πεζῶν
Il.23.134 μυρίοι· ἐν δὲ μέσοισι φέρον Πάτροκλον ἑταῖροι.
Il.23.135 θριξὶ δὲ πάντα νέκυν καταείνυσαν, ἃς ἐπέβαλλον
Il.23.136 κειρόμενοι· ὄπιθεν δὲ κάρη ἔχε δῖος Ἀχιλλεὺς
Il.23.137 ἀχνύμενος· ἕταρον γὰρ ἀμύμονα πέμπʼ Ἄϊδος δέ.
Il.23.138 οἳ δʼ ὅτε χῶρον ἵκανον ὅθί σφισι πέφραδʼ Ἀχιλλεὺς
Il.23.139 κάτθεσαν, αἶψα δέ οἱ μενοεικέα νήεον ὕλην.
Il.23.140 ἔνθʼ αὖτʼ ἄλλʼ ἐνόησε ποδάρκης δῖος Ἀχιλλεύς·
Il.23.141 στὰς ἀπάνευθε πυρῆς ξανθὴν ἀπεκείρατο χαίτην,
Il.23.142 τήν ῥα Σπερχειῷ ποταμῷ τρέφε τηλεθόωσαν·
Il.23.143 ὀχθήσας δʼ ἄρα εἶπεν ἰδὼν ἐπὶ οἴνοπα πόντον·
Il.23.144 Σπερχείʼ ἄλλως σοί γε πατὴρ ἠρήσατο Πηλεὺς
Il.23.145 κεῖσέ με νοστήσαντα φίλην ἐς πατρίδα γαῖαν
Il.23.146 σοί τε κόμην κερέειν ῥέξειν θʼ ἱερὴν ἑκατόμβην,
Il.23.147 πεντήκοντα δʼ ἔνορχα παρʼ αὐτόθι μῆλʼ ἱερεύσειν
Il.23.148 ἐς πηγάς, ὅθι τοι τέμενος βωμός τε θυήεις.
Il.23.149 ὣς ἠρᾶθʼ ὃ γέρων, σὺ δέ οἱ νόον οὐκ ἐτέλεσσας.
Il.23.150 νῦν δʼ ἐπεὶ οὐ νέομαί γε φίλην ἐς πατρίδα γαῖαν
Il.23.151 Πατρόκλῳ ἥρωϊ κόμην ὀπάσαιμι φέρεσθαι.
Il.23.152 ὣς εἰπὼν ἐν χερσὶ κόμην ἑτάροιο φίλοιο
Il.23.153 θῆκεν, τοῖσι δὲ πᾶσιν ὑφʼ ἵμερον ὦρσε γόοιο.
Il.23.154 καί νύ κʼ ὀδυρομένοισιν ἔδυ φάος ἠελίοιο
Il.23.155 εἰ μὴ Ἀχιλλεὺς αἶψʼ Ἀγαμέμνονι εἶπε παραστάς·
Il.23.156 Ἀτρεΐδη, σοὶ γάρ τε μάλιστά γε λαὸς Ἀχαιῶν
Il.23.157 πείσονται μύθοισι, γόοιο μὲν ἔστι καὶ ἆσαι,
Il.23.158 νῦν δʼ ἀπὸ πυρκαϊῆς σκέδασον καὶ δεῖπνον ἄνωχθι
Il.23.159 ὅπλεσθαι· τάδε δʼ ἀμφὶ πονησόμεθʼ οἷσι μάλιστα
Il.23.160 κήδεός ἐστι νέκυς· παρὰ δʼ οἵ τʼ ἀγοὶ ἄμμι μενόντων.
Il.23.161 αὐτὰρ ἐπεὶ τό γʼ ἄκουσεν ἄναξ ἀνδρῶν Ἀγαμέμνων,
Il.23.162 αὐτίκα λαὸν μὲν σκέδασεν κατὰ νῆας ἐΐσας,
Il.23.163 κηδεμόνες δὲ παρʼ αὖθι μένον καὶ νήεον ὕλην,
Il.23.164 ποίησαν δὲ πυρὴν ἑκατόμπεδον ἔνθα καὶ ἔνθα,
Il.23.165 ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.
Il.23.166 πολλὰ δὲ ἴφια μῆλα καὶ εἰλίποδας ἕλικας βοῦς
Il.23.167 πρόσθε πυρῆς ἔδερόν τε καὶ ἄμφεπον· ἐκ δʼ ἄρα πάντων
Il.23.168 δημὸν ἑλὼν ἐκάλυψε νέκυν μεγάθυμος Ἀχιλλεὺς
Il.23.169 ἐς πόδας ἐκ κεφαλῆς, περὶ δὲ δρατὰ σώματα νήει.
Il.23.170 ἐν δʼ ἐτίθει μέλιτος καὶ ἀλείφατος ἀμφιφορῆας
Il.23.171 πρὸς λέχεα κλίνων· πίσυρας δʼ ἐριαύχενας ἵππους
Il.23.172 ἐσσυμένως ἐνέβαλλε πυρῇ μεγάλα στεναχίζων.
Il.23.173 ἐννέα τῷ γε ἄνακτι τραπεζῆες κύνες ἦσαν,
Il.23.174 καὶ μὲν τῶν ἐνέβαλλε πυρῇ δύο δειροτομήσας,
Il.23.175 δώδεκα δὲ Τρώων μεγαθύμων υἱέας ἐσθλοὺς
Il.23.176 χαλκῷ δηϊόων· κακὰ δὲ φρεσὶ μήδετο ἔργα·
Il.23.177 ἐν δὲ πυρὸς μένος ἧκε σιδήρεον ὄφρα νέμοιτο.
Il.23.178 ᾤμωξέν τʼ ἄρʼ ἔπειτα, φίλον δʼ ὀνόμηνεν ἑταῖρον·
Il.23.179 χαῖρέ μοι ὦ Πάτροκλε καὶ εἰν Ἀΐδαο δόμοισι·
Il.23.180 πάντα γὰρ ἤδη τοι τελέω τὰ πάροιθεν ὑπέστην,
Il.23.181 δώδεκα μὲν Τρώων μεγαθύμων υἱέας ἐσθλοὺς
Il.23.182 τοὺς ἅμα σοὶ πάντας πῦρ ἐσθίει· Ἕκτορα δʼ οὔ τι
Il.23.183 δώσω Πριαμίδην πυρὶ δαπτέμεν, ἀλλὰ κύνεσσιν.
Il.23.184 ὣς φάτʼ ἀπειλήσας· τὸν δʼ οὐ κύνες ἀμφεπένοντο,
Il.23.185 ἀλλὰ κύνας μὲν ἄλαλκε Διὸς θυγάτηρ Ἀφροδίτη
Il.23.186 ἤματα καὶ νύκτας, ῥοδόεντι δὲ χρῖεν ἐλαίῳ
Il.23.187 ἀμβροσίῳ, ἵνα μή μιν ἀποδρύφοι ἑλκυστάζων.
Il.23.188 τῷ δʼ ἐπὶ κυάνεον νέφος ἤγαγε Φοῖβος Ἀπόλλων
Il.23.189 οὐρανόθεν πεδίον δέ, κάλυψε δὲ χῶρον ἅπαντα
Il.23.190 ὅσσον ἐπεῖχε νέκυς, μὴ πρὶν μένος ἠελίοιο
Il.23.191 σκήλειʼ ἀμφὶ περὶ χρόα ἴνεσιν ἠδὲ μέλεσσιν.
Il.23.192 οὐδὲ πυρὴ Πατρόκλου ἐκαίετο τεθνηῶτος·
Il.23.193 ἔνθʼ αὖτʼ ἀλλʼ ἐνόησε ποδάρκης δῖος Ἀχιλλεύς·
Il.23.194 στὰς ἀπάνευθε πυρῆς δοιοῖς ἠρᾶτʼ ἀνέμοισι
Il.23.195 Βορέῃ καὶ Ζεφύρῳ, καὶ ὑπίσχετο ἱερὰ καλά·
Il.23.196 πολλὰ δὲ καὶ σπένδων χρυσέῳ δέπαϊ λιτάνευεν
Il.23.197 ἐλθέμεν, ὄφρα τάχιστα πυρὶ φλεγεθοίατο νεκροί,
Il.23.198 ὕλη τε σεύαιτο καήμεναι. ὦκα δὲ Ἶρις
Il.23.199 ἀράων ἀΐουσα μετάγγελος ἦλθʼ ἀνέμοισιν.
Il.23.200 οἳ μὲν ἄρα Ζεφύροιο δυσαέος ἀθρόοι ἔνδον
Il.23.201 εἰλαπίνην δαίνυντο· θέουσα δὲ Ἶρις ἐπέστη
Il.23.202 βηλῷ ἔπι λιθέῳ· τοὶ δʼ ὡς ἴδον ὀφθαλμοῖσι
Il.23.203 πάντες ἀνήϊξαν, κάλεόν τέ μιν εἰς ἓ ἕκαστος·
Il.23.204 ἣ δʼ αὖθʼ ἕζεσθαι μὲν ἀνήνατο, εἶπε δὲ μῦθον·
Il.23.205 οὐχ ἕδος· εἶμι γὰρ αὖτις ἐπʼ Ὠκεανοῖο ῥέεθρα
Il.23.206 Αἰθιόπων ἐς γαῖαν, ὅθι ῥέζουσʼ ἑκατόμβας
Il.23.207 ἀθανάτοις, ἵνα δὴ καὶ ἐγὼ μεταδαίσομαι ἱρῶν.
Il.23.208 ἀλλʼ Ἀχιλεὺς Βορέην ἠδὲ Ζέφυρον κελαδεινὸν
Il.23.209 ἐλθεῖν ἀρᾶται, καὶ ὑπίσχεται ἱερὰ καλά,
Il.23.210 ὄφρα πυρὴν ὄρσητε καήμεναι, ᾗ ἔνι κεῖται
Il.23.211 Πάτροκλος, τὸν πάντες ἀναστενάχουσιν Ἀχαιοί.
Il.23.212 ἣ μὲν ἄρʼ ὣς εἰποῦσʼ ἀπεβήσετο, τοὶ δʼ ὀρέοντο
Il.23.213 ἠχῇ θεσπεσίῃ νέφεα κλονέοντε πάροιθεν.
Il.23.214 αἶψα δὲ πόντον ἵκανον ἀήμεναι, ὦρτο δὲ κῦμα
Il.23.215 πνοιῇ ὕπο λιγυρῇ· Τροίην δʼ ἐρίβωλον ἱκέσθην,
Il.23.216 ἐν δὲ πυρῇ πεσέτην, μέγα δʼ ἴαχε θεσπιδαὲς πῦρ.
Il.23.217 παννύχιοι δʼ ἄρα τοί γε πυρῆς ἄμυδις φλόγʼ ἔβαλλον
Il.23.218 φυσῶντες λιγέως· ὃ δὲ πάννυχος ὠκὺς Ἀχιλλεὺς
Il.23.219 χρυσέου ἐκ κρητῆρος ἑλὼν δέπας ἀμφικύπελλον
Il.23.220 οἶνον ἀφυσσόμενος χαμάδις χέε, δεῦε δὲ γαῖαν
Il.23.221 ψυχὴν κικλήσκων Πατροκλῆος δειλοῖο.
Il.23.222 ὡς δὲ πατὴρ οὗ παιδὸς ὀδύρεται ὀστέα καίων
Il.23.223 νυμφίου, ὅς τε θανὼν δειλοὺς ἀκάχησε τοκῆας,
Il.23.224 ὣς Ἀχιλεὺς ἑτάροιο ὀδύρετο ὀστέα καίων,
Il.23.225 ἑρπύζων παρὰ πυρκαϊὴν ἁδινὰ στεναχίζων.
Il.23.226 ἦμος δʼ ἑωσφόρος εἶσι φόως ἐρέων ἐπὶ γαῖαν,
Il.23.227 ὅν τε μέτα κροκόπεπλος ὑπεὶρ ἅλα κίδναται ἠώς,
Il.23.228 τῆμος πυρκαϊὴ ἐμαραίνετο, παύσατο δὲ φλόξ.
Il.23.229 οἳ δʼ ἄνεμοι πάλιν αὖτις ἔβαν οἶκον δὲ νέεσθαι
Il.23.230 Θρηΐκιον κατὰ πόντον· ὃ δʼ ἔστενεν οἴδματι θύων.
Il.23.231 Πηλεΐδης δʼ ἀπὸ πυρκαϊῆς ἑτέρωσε λιασθεὶς
Il.23.232 κλίνθη κεκμηώς, ἐπὶ δὲ γλυκὺς ὕπνος ὄρουσεν·
Il.23.233 οἳ δʼ ἀμφʼ Ἀτρεΐωνα ἀολλέες ἠγερέθοντο·
Il.23.234 τῶν μιν ἐπερχομένων ὅμαδος καὶ δοῦπος ἔγειρεν,
Il.23.235 ἕζετο δʼ ὀρθωθεὶς καί σφεας πρὸς μῦθον ἔειπεν·
Il.23.236 Ἀτρεΐδη τε καὶ ἄλλοι ἀριστῆες Παναχαιῶν,
Il.23.237 πρῶτον μὲν κατὰ πυρκαϊὴν σβέσατʼ αἴθοπι οἴνῳ
Il.23.238 πᾶσαν, ὁπόσσον ἐπέσχε πυρὸς μένος· αὐτὰρ ἔπειτα
Il.23.239 ὀστέα Πατρόκλοιο Μενοιτιάδαο λέγωμεν
Il.23.240 εὖ διαγιγνώσκοντες· ἀριφραδέα δὲ τέτυκται·
Il.23.241 ἐν μέσσῃ γὰρ ἔκειτο πυρῇ, τοὶ δʼ ἄλλοι ἄνευθεν
Il.23.242 ἐσχατιῇ καίοντʼ ἐπιμὶξ ἵπποι τε καὶ ἄνδρες.
Il.23.243 καὶ τὰ μὲν ἐν χρυσέῃ φιάλῃ καὶ δίπλακι δημῷ
Il.23.244 θείομεν, εἰς ὅ κεν αὐτὸς ἐγὼν Ἄϊδι κεύθωμαι.
Il.23.245 τύμβον δʼ οὐ μάλα πολλὸν ἐγὼ πονέεσθαι ἄνωγα,
Il.23.246 ἀλλʼ ἐπιεικέα τοῖον· ἔπειτα δὲ καὶ τὸν Ἀχαιοὶ
Il.23.247 εὐρύν θʼ ὑψηλόν τε τιθήμεναι, οἵ κεν ἐμεῖο
Il.23.248 δεύτεροι ἐν νήεσσι πολυκλήϊσι λίπησθε.
Il.23.249 ὣς ἔφαθʼ, οἳ δʼ ἐπίθοντο ποδώκεϊ Πηλεΐωνι.
Il.23.250 πρῶτον μὲν κατὰ πυρκαϊὴν σβέσαν αἴθοπι οἴνῳ
Il.23.251 ὅσσον ἐπὶ φλὸξ ἦλθε, βαθεῖα δὲ κάππεσε τέφρη·
Il.23.252 κλαίοντες δʼ ἑτάροιο ἐνηέος ὀστέα λευκὰ
Il.23.253 ἄλλεγον ἐς χρυσέην φιάλην καὶ δίπλακα δημόν,
Il.23.254 ἐν κλισίῃσι δὲ θέντες ἑανῷ λιτὶ κάλυψαν·
Il.23.255 τορνώσαντο δὲ σῆμα θεμείλιά τε προβάλοντο
Il.23.256 ἀμφὶ πυρήν· εἶθαρ δὲ χυτὴν ἐπὶ γαῖαν ἔχευαν,
Il.23.257 χεύαντες δὲ τὸ σῆμα πάλιν κίον. αὐτὰρ Ἀχιλλεὺς
Il.23.258 αὐτοῦ λαὸν ἔρυκε καὶ ἵζανεν εὐρὺν ἀγῶνα,
Il.23.259 νηῶν δʼ ἔκφερʼ ἄεθλα λέβητάς τε τρίποδάς τε
Il.23.260 ἵππους θʼ ἡμιόνους τε βοῶν τʼ ἴφθιμα κάρηνα,
Il.23.261 ἠδὲ γυναῖκας ἐϋζώνους πολιόν τε σίδηρον.
Il.23.262 ἱππεῦσιν μὲν πρῶτα ποδώκεσιν ἀγλάʼ ἄεθλα
Il.23.263 θῆκε γυναῖκα ἄγεσθαι ἀμύμονα ἔργα ἰδυῖαν
Il.23.264 καὶ τρίποδʼ ὠτώεντα δυωκαιεικοσίμετρον
Il.23.265 τῷ πρώτῳ· ἀτὰρ αὖ τῷ δευτέρῳ ἵππον ἔθηκεν
Il.23.266 ἑξέτεʼ ἀδμήτην βρέφος ἡμίονον κυέουσαν·
Il.23.267 αὐτὰρ τῷ τριτάτῳ ἄπυρον κατέθηκε λέβητα
Il.23.268 καλὸν τέσσαρα μέτρα κεχανδότα λευκὸν ἔτʼ αὔτως·
Il.23.269 τῷ δὲ τετάρτῳ θῆκε δύω χρυσοῖο τάλαντα,
Il.23.270 πέμπτῳ δʼ ἀμφίθετον φιάλην ἀπύρωτον ἔθηκε.
Il.23.271 στῆ δʼ ὀρθὸς καὶ μῦθον ἐν Ἀργείοισιν ἔειπεν·
Il.23.272 Ἀτρεΐδη τε καὶ ἄλλοι ἐϋκνήμιδες Ἀχαιοὶ
Il.23.273 ἱππῆας τάδʼ ἄεθλα δεδεγμένα κεῖτʼ ἐν ἀγῶνι.
Il.23.274 εἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ
Il.23.275 ἦ τʼ ἂν ἐγὼ τὰ πρῶτα λαβὼν κλισίην δὲ φεροίμην.
Il.23.276 ἴστε γὰρ ὅσσον ἐμοὶ ἀρετῇ περιβάλλετον ἵπποι·
Il.23.277 ἀθάνατοί τε γάρ εἰσι, Ποσειδάων δὲ πόρʼ αὐτοὺς
Il.23.278 πατρὶ ἐμῷ Πηλῆϊ, ὃ δʼ αὖτʼ ἐμοὶ ἐγγυάλιξεν.
Il.23.279 ἀλλʼ ἤτοι μὲν ἐγὼ μενέω καὶ μώνυχες ἵπποι·
Il.23.280 τοίου γὰρ κλέος ἐσθλὸν ἀπώλεσαν ἡνιόχοιο
Il.23.281 ἠπίου, ὅς σφωϊν μάλα πολλάκις ὑγρὸν ἔλαιον
Il.23.282 χαιτάων κατέχευε λοέσσας ὕδατι λευκῷ.
Il.23.283 τὸν τώ γʼ ἑσταότες πενθείετον, οὔδεϊ δέ σφι
Il.23.284 χαῖται ἐρηρέδαται, τὼ δʼ ἕστατον ἀχνυμένω κῆρ.
Il.23.285 ἄλλοι δὲ στέλλεσθε κατὰ στρατόν, ὅς τις Ἀχαιῶν
Il.23.286 ἵπποισίν τε πέποιθε καὶ ἅρμασι κολλητοῖσιν.
Il.23.287 ὣς φάτο Πηλεΐδης, ταχέες δʼ ἱππῆες ἄγερθεν.
Il.23.288 ὦρτο πολὺ πρῶτος μὲν ἄναξ ἀνδρῶν Εὔμηλος
Il.23.289 Ἀδμήτου φίλος υἱός, ὃς ἱπποσύνῃ ἐκέκαστο·
Il.23.290 τῷ δʼ ἐπὶ Τυδεΐδης ὦρτο κρατερὸς Διομήδης,
Il.23.291 ἵππους δὲ Τρῳοὺς ὕπαγε ζυγόν, οὕς ποτʼ ἀπηύρα
Il.23.292 Αἰνείαν, ἀτὰρ αὐτὸν ὑπεξεσάωσεν Ἀπόλλων.
Il.23.293 τῷ δʼ ἄρʼ ἐπʼ Ἀτρεΐδης ὦρτο ξανθὸς Μενέλαος
Il.23.294 διογενής, ὑπὸ δὲ ζυγὸν ἤγαγεν ὠκέας ἵππους
Il.23.295 Αἴθην τὴν Ἀγαμεμνονέην τὸν ἑόν τε Πόδαργον·
Il.23.296 τὴν Ἀγαμέμνονι δῶκʼ Ἀγχισιάδης Ἐχέπωλος
Il.23.297 δῶρʼ, ἵνα μή οἱ ἕποιθʼ ὑπὸ Ἴλιον ἠνεμόεσσαν,
Il.23.298 ἀλλʼ αὐτοῦ τέρποιτο μένων· μέγα γάρ οἱ ἔδωκε
Il.23.299 Ζεὺς ἄφενος, ναῖεν δʼ ὅ γʼ ἐν εὐρυχόρῳ Σικυῶνι·
Il.23.300 τὴν ὅ γʼ ὑπὸ ζυγὸν ἦγε μέγα δρόμου ἰσχανόωσαν.
Il.23.301 Ἀντίλοχος δὲ τέταρτος ἐΰτριχας ὁπλίσαθʼ ἵππους,
Il.23.302 Νέστορος ἀγλαὸς υἱὸς ὑπερθύμοιο ἄνακτος
Il.23.303 τοῦ Νηληϊάδαο· Πυλοιγενέες δέ οἱ ἵπποι
Il.23.304 ὠκύποδες φέρον ἅρμα· πατὴρ δέ οἱ ἄγχι παραστὰς
Il.23.305 μυθεῖτʼ εἰς ἀγαθὰ φρονέων νοέοντι καὶ αὐτῷ·
Il.23.306 Ἀντίλοχʼ ἤτοι μέν σε νέον περ ἐόντʼ ἐφίλησαν
Il.23.307 Ζεύς τε Ποσειδάων τε, καὶ ἱπποσύνας ἐδίδαξαν
Il.23.308 παντοίας· τὼ καί σε διδασκέμεν οὔ τι μάλα χρεώ·
Il.23.309 οἶσθα γὰρ εὖ περὶ τέρμαθʼ ἑλισσέμεν· ἀλλά τοι ἵπποι
Il.23.310 βάρδιστοι θείειν· τώ τʼ οἴω λοίγιʼ ἔσεσθαι.
Il.23.311 τῶν δʼ ἵπποι μὲν ἔασιν ἀφάρτεροι, οὐδὲ μὲν αὐτοὶ
Il.23.312 πλείονα ἴσασιν σέθεν αὐτοῦ μητίσασθαι.
Il.23.313 ἀλλʼ ἄγε δὴ σὺ φίλος μῆτιν ἐμβάλλεο θυμῷ
Il.23.314 παντοίην, ἵνα μή σε παρεκπροφύγῃσιν ἄεθλα.
Il.23.315 μήτι τοι δρυτόμος μέγʼ ἀμείνων ἠὲ βίηφι·
Il.23.316 μήτι δʼ αὖτε κυβερνήτης ἐνὶ οἴνοπι πόντῳ
Il.23.317 νῆα θοὴν ἰθύνει ἐρεχθομένην ἀνέμοισι·
Il.23.318 μήτι δʼ ἡνίοχος περιγίγνεται ἡνιόχοιο.
Il.23.319 ἀλλʼ ὃς μέν θʼ ἵπποισι καὶ ἅρμασιν οἷσι πεποιθὼς
Il.23.320 ἀφραδέως ἐπὶ πολλὸν ἑλίσσεται ἔνθα καὶ ἔνθα,
Il.23.321 ἵπποι δὲ πλανόωνται ἀνὰ δρόμον, οὐδὲ κατίσχει·
Il.23.322 ὃς δέ κε κέρδεα εἰδῇ ἐλαύνων ἥσσονας ἵππους,
Il.23.323 αἰεὶ τέρμʼ ὁρόων στρέφει ἐγγύθεν, οὐδέ ἑ λήθει
Il.23.324 ὅππως τὸ πρῶτον τανύσῃ βοέοισιν ἱμᾶσιν,
Il.23.325 ἀλλʼ ἔχει ἀσφαλέως καὶ τὸν προὔχοντα δοκεύει.
Il.23.326 σῆμα δέ τοι ἐρέω μάλʼ ἀριφραδές, οὐδέ σε λήσει.
Il.23.327 ἕστηκε ξύλον αὖον ὅσον τʼ ὄργυιʼ ὑπὲρ αἴης
Il.23.328 ἢ δρυὸς ἢ πεύκης· τὸ μὲν οὐ καταπύθεται ὄμβρῳ,
Il.23.329 λᾶε δὲ τοῦ ἑκάτερθεν ἐρηρέδαται δύο λευκὼ
Il.23.330 ἐν ξυνοχῇσιν ὁδοῦ, λεῖος δʼ ἱππόδρομος ἀμφὶς
Il.23.331 ἤ τευ σῆμα βροτοῖο πάλαι κατατεθνηῶτος,
Il.23.332 ἢ τό γε νύσσα τέτυκτο ἐπὶ προτέρων ἀνθρώπων,
Il.23.333 καὶ νῦν τέρματʼ ἔθηκε ποδάρκης δῖος Ἀχιλλεύς.
Il.23.334 τῷ σὺ μάλʼ ἐγχρίμψας ἐλάαν σχεδὸν ἅρμα καὶ ἵππους,
Il.23.335 αὐτὸς δὲ κλινθῆναι ἐϋπλέκτῳ ἐνὶ δίφρῳ
Il.23.336 ἦκʼ ἐπʼ ἀριστερὰ τοῖιν· ἀτὰρ τὸν δεξιὸν ἵππον
Il.23.337 κένσαι ὁμοκλήσας, εἶξαί τέ οἱ ἡνία χερσίν.
Il.23.338 ἐν νύσσῃ δέ τοι ἵππος ἀριστερὸς ἐγχριμφθήτω,
Il.23.339 ὡς ἄν τοι πλήμνη γε δοάσσεται ἄκρον ἱκέσθαι
Il.23.340 κύκλου ποιητοῖο· λίθου δʼ ἀλέασθαι ἐπαυρεῖν,
Il.23.341 μή πως ἵππους τε τρώσῃς κατά θʼ ἅρματα ἄξῃς·
Il.23.342 χάρμα δὲ τοῖς ἄλλοισιν, ἐλεγχείη δὲ σοὶ αὐτῷ
Il.23.343 ἔσσεται· ἀλλὰ φίλος φρονέων πεφυλαγμένος εἶναι.
Il.23.344 εἰ γάρ κʼ ἐν νύσσῃ γε παρεξελάσῃσθα διώκων,
Il.23.345 οὐκ ἔσθʼ ὅς κέ σʼ ἕλῃσι μετάλμενος οὐδὲ παρέλθῃ,
Il.23.346 οὐδʼ εἴ κεν μετόπισθεν Ἀρίονα δῖον ἐλαύνοι
Il.23.347 Ἀδρήστου ταχὺν ἵππον, ὃς ἐκ θεόφιν γένος ἦεν,
Il.23.348 ἢ τοὺς Λαομέδοντος, οἳ ἐνθάδε γʼ ἔτραφεν ἐσθλοί.
Il.23.349 ὣς εἰπὼν Νέστωρ Νηλήϊος ἂψ ἐνὶ χώρῃ
Il.23.350 ἕζετʼ, ἐπεὶ ᾧ παιδὶ ἑκάστου πείρατʼ ἔειπε.
Il.23.351 Μηριόνης δʼ ἄρα πέμπτος ἐΰτριχας ὁπλίσαθʼ ἵππους.
Il.23.352 ἂν δʼ ἔβαν ἐς δίφρους, ἐν δὲ κλήρους ἐβάλοντο·
Il.23.353 πάλλʼ Ἀχιλεύς, ἐκ δὲ κλῆρος θόρε Νεστορίδαο
Il.23.354 Ἀντιλόχου· μετὰ τὸν δʼ ἔλαχε κρείων Εὔμηλος·
Il.23.355 τῷ δʼ ἄρʼ ἐπʼ Ἀτρεΐδης δουρὶ κλειτὸς Μενέλαος,
Il.23.356 τῷ δʼ ἐπὶ Μηριόνης λάχʼ ἐλαυνέμεν· ὕστατος αὖτε
Il.23.357 Τυδεΐδης ὄχʼ ἄριστος ἐὼν λάχʼ ἐλαυνέμεν ἵππους.
Il.23.358 στὰν δὲ μεταστοιχί, σήμηνε δὲ τέρματʼ Ἀχιλλεὺς
Il.23.359 τηλόθεν ἐν λείῳ πεδίῳ· παρὰ δὲ σκοπὸν εἷσεν
Il.23.360 ἀντίθεον Φοίνικα ὀπάονα πατρὸς ἑοῖο,
Il.23.361 ὡς μεμνέῳτο δρόμους καὶ ἀληθείην ἀποείποι.
Il.23.362 οἳ δʼ ἅμα πάντες ἐφʼ ἵπποιιν μάστιγας ἄειραν,
Il.23.363 πέπληγόν θʼ ἱμᾶσιν, ὁμόκλησάν τʼ ἐπέεσσιν
Il.23.364 ἐσσυμένως· οἳ δʼ ὦκα διέπρησσον πεδίοιο
Il.23.365 νόσφι νεῶν ταχέως· ὑπὸ δὲ στέρνοισι κονίη
Il.23.366 ἵστατʼ ἀειρομένη ὥς τε νέφος ἠὲ θύελλα,
Il.23.367 χαῖται δʼ ἐρρώοντο μετὰ πνοιῇς ἀνέμοιο.
Il.23.368 ἅρματα δʼ ἄλλοτε μὲν χθονὶ πίλνατο πουλυβοτείρῃ,
Il.23.369 ἄλλοτε δʼ ἀΐξασκε μετήορα· τοὶ δʼ ἐλατῆρες
Il.23.370 ἕστασαν ἐν δίφροισι, πάτασσε δὲ θυμὸς ἑκάστου
Il.23.371 νίκης ἱεμένων· κέκλοντο δὲ οἷσιν ἕκαστος
Il.23.372 ἵπποις, οἳ δʼ ἐπέτοντο κονίοντες πεδίοιο.
Il.23.373 ἀλλʼ ὅτε δὴ πύματον τέλεον δρόμον ὠκέες ἵπποι
Il.23.374 ἂψ ἐφʼ ἁλὸς πολιῆς, τότε δὴ ἀρετή γε ἑκάστου
Il.23.375 φαίνετʼ, ἄφαρ δʼ ἵπποισι τάθη δρόμος· ὦκα δʼ ἔπειτα
Il.23.376 αἳ Φηρητιάδαο ποδώκεες ἔκφερον ἵπποι.
Il.23.377 τὰς δὲ μετʼ ἐξέφερον Διομήδεος ἄρσενες ἵπποι
Il.23.378 Τρώϊοι, οὐδέ τι πολλὸν ἄνευθʼ ἔσαν, ἀλλὰ μάλʼ ἐγγύς·
Il.23.379 αἰεὶ γὰρ δίφρου ἐπιβησομένοισιν ἐΐκτην,
Il.23.380 πνοιῇ δʼ Εὐμήλοιο μετάφρενον εὐρέε τʼ ὤμω
Il.23.381 θέρμετʼ· ἐπʼ αὐτῷ γὰρ κεφαλὰς καταθέντε πετέσθην.
Il.23.382 καί νύ κεν ἢ παρέλασσʼ ἢ ἀμφήριστον ἔθηκεν,
Il.23.383 εἰ μὴ Τυδέος υἷϊ κοτέσσατο Φοῖβος Ἀπόλλων,
Il.23.384 ὅς ῥά οἱ ἐκ χειρῶν ἔβαλεν μάστιγα φαεινήν.
Il.23.385 τοῖο δʼ ἀπʼ ὀφθαλμῶν χύτο δάκρυα χωομένοιο,
Il.23.386 οὕνεκα τὰς μὲν ὅρα ἔτι καὶ πολὺ μᾶλλον ἰούσας,
Il.23.387 οἳ δέ οἱ ἐβλάφθησαν ἄνευ κέντροιο θέοντες.
Il.23.388 οὐδʼ ἄρʼ Ἀθηναίην ἐλεφηράμενος λάθʼ Ἀπόλλων
Il.23.389 Τυδεΐδην, μάλα δʼ ὦκα μετέσσυτο ποιμένα λαῶν,
Il.23.390 δῶκε δέ οἱ μάστιγα, μένος δʼ ἵπποισιν ἐνῆκεν·
Il.23.391 ἣ δὲ μετʼ Ἀδμήτου υἱὸν κοτέουσʼ ἐβεβήκει,
Il.23.392 ἵππειον δέ οἱ ἦξε θεὰ ζυγόν· αἳ δέ οἱ ἵπποι
Il.23.393 ἀμφὶς ὁδοῦ δραμέτην, ῥυμὸς δʼ ἐπὶ γαῖαν ἐλύσθη.
Il.23.394 αὐτὸς δʼ ἐκ δίφροιο παρὰ τροχὸν ἐξεκυλίσθη,
Il.23.395 ἀγκῶνάς τε περιδρύφθη στόμα τε ῥῖνάς τε,
Il.23.396 θρυλίχθη δὲ μέτωπον ἐπʼ ὀφρύσι· τὼ δέ οἱ ὄσσε
Il.23.397 δακρυόφι πλῆσθεν, θαλερὴ δέ οἱ ἔσχετο φωνή.
Il.23.398 Τυδεΐδης δὲ παρατρέψας ἔχε μώνυχας ἵππους,
Il.23.399 πολλὸν τῶν ἄλλων ἐξάλμενος· ἐν γὰρ Ἀθήνη
Il.23.400 ἵπποις ἧκε μένος καὶ ἐπʼ αὐτῷ κῦδος ἔθηκε.
Il.23.401 τῷ δʼ ἄρʼ ἐπʼ Ἀτρεΐδης εἶχε ξανθὸς Μενέλαος.
Il.23.402 Ἀντίλοχος δʼ ἵπποισιν ἐκέκλετο πατρὸς ἑοῖο·
Il.23.403 ἔμβητον καὶ σφῶϊ· τιταίνετον ὅττι τάχιστα.
Il.23.404 ἤτοι μὲν κείνοισιν ἐριζέμεν οὔ τι κελεύω
Il.23.405 Τυδεΐδεω ἵπποισι δαΐφρονος, οἷσιν Ἀθήνη
Il.23.406 νῦν ὤρεξε τάχος καὶ ἐπʼ αὐτῷ κῦδος ἔθηκεν·
Il.23.407 ἵππους δʼ Ἀτρεΐδαο κιχάνετε, μὴ δὲ λίπησθον,
Il.23.408 καρπαλίμως, μὴ σφῶϊν ἐλεγχείην καταχεύῃ
Il.23.409 Αἴθη θῆλυς ἐοῦσα· τί ἢ λείπεσθε φέριστοι;
Il.23.410 ὧδε γὰρ ἐξερέω, καὶ μὴν τετελεσμένον ἔσται·
Il.23.411 οὐ σφῶϊν κομιδὴ παρὰ Νέστορι ποιμένι λαῶν
Il.23.412 ἔσσεται, αὐτίκα δʼ ὔμμε κατακτενεῖ ὀξέϊ χαλκῷ,
Il.23.413 αἴ κʼ ἀποκηδήσαντε φερώμεθα χεῖρον ἄεθλον.
Il.23.414 ἀλλʼ ἐφομαρτεῖτον καὶ σπεύδετον ὅττι τάχιστα·
Il.23.415 ταῦτα δʼ ἐγὼν αὐτὸς τεχνήσομαι ἠδὲ νοήσω
Il.23.416 στεινωπῷ ἐν ὁδῷ παραδύμεναι, οὐδέ με λήσει.
Il.23.417 ὣς ἔφαθʼ, οἳ δὲ ἄνακτος ὑποδείσαντες ὁμοκλὴν
Il.23.418 μᾶλλον ἐπιδραμέτην ὀλίγον χρόνον· αἶψα δʼ ἔπειτα
Il.23.419 στεῖνος ὁδοῦ κοίλης ἴδεν Ἀντίλοχος μενεχάρμης.
Il.23.420 ῥωχμὸς ἔην γαίης, ᾗ χειμέριον ἀλὲν ὕδωρ
Il.23.421 ἐξέρρηξεν ὁδοῖο, βάθυνε δὲ χῶρον ἅπαντα·
Il.23.422 τῇ ῥʼ εἶχεν Μενέλαος ἁματροχιὰς ἀλεείνων.
Il.23.423 Ἀντίλοχος δὲ παρατρέψας ἔχε μώνυχας ἵππους
Il.23.424 ἐκτὸς ὁδοῦ, ὀλίγον δὲ παρακλίνας ἐδίωκεν.
Il.23.425 Ἀτρεΐδης δʼ ἔδεισε καὶ Ἀντιλόχῳ ἐγεγώνει·
Il.23.426 Ἀντίλοχʼ ἀφραδέως ἱππάζεαι, ἀλλʼ ἄνεχʼ ἵππους·
Il.23.427 στεινωπὸς γὰρ ὁδός, τάχα δʼ εὐρυτέρη παρελάσσαι·
Il.23.428 μή πως ἀμφοτέρους δηλήσεαι ἅρματι κύρσας.
Il.23.429 ὣς ἔφατʼ, Ἀντίλοχος δʼ ἔτι καὶ πολὺ μᾶλλον ἔλαυνε
Il.23.430 κέντρῳ ἐπισπέρχων ὡς οὐκ ἀΐοντι ἐοικώς.
Il.23.431 ὅσσα δὲ δίσκου οὖρα κατωμαδίοιο πέλονται,
Il.23.432 ὅν τʼ αἰζηὸς ἀφῆκεν ἀνὴρ πειρώμενος ἥβης,
Il.23.433 τόσσον ἐπιδραμέτην· αἳ δʼ ἠρώησαν ὀπίσσω
Il.23.434 Ἀτρεΐδεω· αὐτὸς γὰρ ἑκὼν μεθέηκεν ἐλαύνειν
Il.23.435 μή πως συγκύρσειαν ὁδῷ ἔνι μώνυχες ἵπποι,
Il.23.436 δίφρους τʼ ἀνστρέψειαν ἐϋπλεκέας, κατὰ δʼ αὐτοὶ
Il.23.437 ἐν κονίῃσι πέσοιεν ἐπειγόμενοι περὶ νίκης.
Il.23.438 τὸν καὶ νεικείων προσέφη ξανθὸς Μενέλαος·
Il.23.439 Ἀντίλοχʼ οὔ τις σεῖο βροτῶν ὀλοώτερος ἄλλος·
Il.23.440 ἔρρʼ, ἐπεὶ οὔ σʼ ἔτυμόν γε φάμεν πεπνῦσθαι Ἀχαιοί.
Il.23.441 ἀλλʼ οὐ μὰν οὐδʼ ὧς ἄτερ ὅρκου οἴσῃ ἄεθλον.
Il.23.442 ὣς εἰπὼν ἵπποισιν ἐκέκλετο φώνησέν τε·
Il.23.443 μή μοι ἐρύκεσθον μὴ δʼ ἕστατον ἀχνυμένω κῆρ.
Il.23.444 φθήσονται τούτοισι πόδες καὶ γοῦνα καμόντα
Il.23.445 ἢ ὑμῖν· ἄμφω γὰρ ἀτέμβονται νεότητος.
Il.23.446 ὣς ἔφαθʼ, οἳ δὲ ἄνακτος ὑποδείσαντες ὁμοκλὴν
Il.23.447 μᾶλλον ἐπιδραμέτην, τάχα δέ σφισιν ἄγχι γένοντο.
Il.23.448 Ἀργεῖοι δʼ ἐν ἀγῶνι καθήμενοι εἰσορόωντο
Il.23.449 ἵππους· τοὶ δὲ πέτοντο κονίοντες πεδίοιο.
Il.23.450 πρῶτος δʼ Ἰδομενεὺς Κρητῶν ἀγὸς ἐφράσαθʼ ἵππους·
Il.23.451 ἧστο γὰρ ἐκτὸς ἀγῶνος ὑπέρτατος ἐν περιωπῇ·
Il.23.452 τοῖο δʼ ἄνευθεν ἐόντος ὁμοκλητῆρος ἀκούσας
Il.23.453 ἔγνω, φράσσατο δʼ ἵππον ἀριπρεπέα προὔχοντα,
Il.23.454 ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ
Il.23.455 λευκὸν σῆμα τέτυκτο περίτροχον ἠΰτε μήνη.
Il.23.456 στῆ δʼ ὀρθὸς καὶ μῦθον ἐν Ἀργείοισιν ἔειπεν·
Il.23.457 ὦ φίλοι Ἀργείων ἡγήτορες ἠδὲ μέδοντες
Il.23.458 οἶος ἐγὼν ἵππους αὐγάζομαι ἦε καὶ ὑμεῖς;
Il.23.459 ἄλλοι μοι δοκέουσι παροίτεροι ἔμμεναι ἵπποι,
Il.23.460 ἄλλος δʼ ἡνίοχος ἰνδάλλεται· αἳ δέ που αὐτοῦ
Il.23.461 ἔβλαβεν ἐν πεδίῳ, αἳ κεῖσέ γε φέρτεραι ἦσαν·
Il.23.462 ἤτοι γὰρ τὰς πρῶτα ἴδον περὶ τέρμα βαλούσας,
Il.23.463 νῦν δʼ οὔ πῃ δύναμαι ἰδέειν· πάντῃ δέ μοι ὄσσε
Il.23.464 Τρωϊκὸν ἂμ πεδίον παπταίνετον εἰσορόωντι·
Il.23.465 ἦε τὸν ἡνίοχον φύγον ἡνία, οὐδὲ δυνάσθη
Il.23.466 εὖ σχεθέειν περὶ τέρμα καὶ οὐκ ἐτύχησεν ἑλίξας·
Il.23.467 ἔνθά μιν ἐκπεσέειν ὀΐω σύν θʼ ἅρματα ἆξαι,
Il.23.468 αἳ δʼ ἐξηρώησαν, ἐπεὶ μένος ἔλλαβε θυμόν.
Il.23.469 ἀλλὰ ἴδεσθε καὶ ὔμμες ἀνασταδόν· οὐ γὰρ ἔγωγε
Il.23.470 εὖ διαγιγνώσκω· δοκέει δέ μοι ἔμμεναι ἀνὴρ
Il.23.471 Αἰτωλὸς γενεήν, μετὰ δʼ Ἀργείοισιν ἀνάσσει
Il.23.472 Τυδέος ἱπποδάμου υἱὸς κρατερὸς Διομήδης.
Il.23.473 τὸν δʼ αἰσχρῶς ἐνένιπεν Ὀϊλῆος ταχὺς Αἴας·
Il.23.474 Ἰδομενεῦ τί πάρος λαβρεύεαι; αἳ δέ τʼ ἄνευθεν
Il.23.475 ἵπποι ἀερσίποδες πολέος πεδίοιο δίενται.
Il.23.476 οὔτε νεώτατός ἐσσι μετʼ Ἀργείοισι τοσοῦτον,
Il.23.477 οὔτέ τοι ὀξύτατον κεφαλῆς ἐκδέρκεται ὄσσε·
Il.23.478 ἀλλʼ αἰεὶ μύθοις λαβρεύεαι· οὐδέ τί σε χρὴ
Il.23.479 λαβραγόρην ἔμεναι· πάρα γὰρ καὶ ἀμείνονες ἄλλοι.
Il.23.480 ἵπποι δʼ αὐταὶ ἔασι παροίτεραι, αἳ τὸ πάρος περ,
Il.23.481 Εὐμήλου, ἐν δʼ αὐτὸς ἔχων εὔληρα βέβηκε.
Il.23.482 τὸν δὲ χολωσάμενος Κρητῶν ἀγὸς ἀντίον ηὔδα·
Il.23.483 Αἶαν νεῖκος ἄριστε κακοφραδὲς ἄλλά τε πάντα
Il.23.484 δεύεαι Ἀργείων, ὅτι τοι νόος ἐστὶν ἀπηνής.
Il.23.485 δεῦρό νυν ἢ τρίποδος περιδώμεθον ἠὲ λέβητος,
Il.23.486 ἴστορα δʼ Ἀτρεΐδην Ἀγαμέμνονα θείομεν ἄμφω,
Il.23.487 ὁππότεραι πρόσθʼ ἵπποι, ἵνα γνώῃς ἀποτίνων.
Il.23.488 ὣς ἔφατʼ, ὄρνυτο δʼ αὐτίκʼ Ὀϊλῆος ταχὺς Αἴας
Il.23.489 χωόμενος χαλεποῖσιν ἀμείψασθαι ἐπέεσσι·
Il.23.490 καί νύ κε δὴ προτέρω ἔτʼ ἔρις γένετʼ ἀμφοτέροισιν,
Il.23.491 εἰ μὴ Ἀχιλλεὺς αὐτὸς ἀνίστατο καὶ φάτο μῦθον·
Il.23.492 μηκέτι νῦν χαλεποῖσιν ἀμείβεσθον ἐπέεσσιν
Il.23.493 Αἶαν Ἰδομενεῦ τε κακοῖς, ἐπεὶ οὐδὲ ἔοικε.
Il.23.494 καὶ δʼ ἄλλῳ νεμεσᾶτον ὅτις τοιαῦτά γε ῥέζοι.
Il.23.495 ἀλλʼ ὑμεῖς ἐν ἀγῶνι καθήμενοι εἰσοράασθε
Il.23.496 ἵππους· οἳ δὲ τάχʼ αὐτοὶ ἐπειγόμενοι περὶ νίκης
Il.23.497 ἐνθάδʼ ἐλεύσονται· τότε δὲ γνώσεσθε ἕκαστος
Il.23.498 ἵππους Ἀργείων, οἳ δεύτεροι οἵ τε πάροιθεν.
Il.23.499 ὣς φάτο, Τυδεΐδης δὲ μάλα σχεδὸν ἦλθε διώκων,
Il.23.500 μάστι δʼ αἰὲν ἔλαυνε κατωμαδόν· οἳ δέ οἱ ἵπποι
Il.23.501 ὑψόσʼ ἀειρέσθην ῥίμφα πρήσσοντε κέλευθον.
Il.23.502 αἰεὶ δʼ ἡνίοχον κονίης ῥαθάμιγγες ἔβαλλον,
Il.23.503 ἅρματα δὲ χρυσῷ πεπυκασμένα κασσιτέρῳ τε
Il.23.504 ἵπποις ὠκυπόδεσσιν ἐπέτρεχον· οὐδέ τι πολλὴ
Il.23.505 γίγνετʼ ἐπισσώτρων ἁρματροχιὴ κατόπισθεν
Il.23.506 ἐν λεπτῇ κονίῃ· τὼ δὲ σπεύδοντε πετέσθην.
Il.23.507 στῆ δὲ μέσῳ ἐν ἀγῶνι, πολὺς δʼ ἀνεκήκιεν ἱδρὼς
Il.23.508 ἵππων ἔκ τε λόφων καὶ ἀπὸ στέρνοιο χαμᾶζε.
Il.23.509 αὐτὸς δʼ ἐκ δίφροιο χαμαὶ θόρε παμφανόωντος,
Il.23.510 κλῖνε δʼ ἄρα μάστιγα ποτὶ ζυγόν· οὐδὲ μάτησεν
Il.23.511 ἴφθιμος Σθένελος, ἀλλʼ ἐσσυμένως λάβʼ ἄεθλον,
Il.23.512 δῶκε δʼ ἄγειν ἑτάροισιν ὑπερθύμοισι γυναῖκα
Il.23.513 καὶ τρίποδʼ ὠτώεντα φέρειν· ὃ δʼ ἔλυεν ὑφʼ ἵππους.
Il.23.514 τῷ δʼ ἄρʼ ἐπʼ Ἀντίλοχος Νηλήϊος ἤλασεν ἵππους
Il.23.515 κέρδεσιν, οὔ τι τάχει γε, παραφθάμενος Μενέλαον·
Il.23.516 ἀλλὰ καὶ ὧς Μενέλαος ἔχʼ ἐγγύθεν ὠκέας ἵππους.
Il.23.517 ὅσσον δὲ τροχοῦ ἵππος ἀφίσταται, ὅς ῥα ἄνακτα
Il.23.518 ἕλκῃσιν πεδίοιο τιταινόμενος σὺν ὄχεσφι·
Il.23.519 τοῦ μέν τε ψαύουσιν ἐπισσώτρου τρίχες ἄκραι
Il.23.520 οὐραῖαι· ὃ δέ τʼ ἄγχι μάλα τρέχει, οὐδέ τι πολλὴ
Il.23.521 χώρη μεσσηγὺς πολέος πεδίοιο θέοντος·
Il.23.522 τόσσον δὴ Μενέλαος ἀμύμονος Ἀντιλόχοιο
Il.23.523 λείπετʼ· ἀτὰρ τὰ πρῶτα καὶ ἐς δίσκουρα λέλειπτο,
Il.23.524 ἀλλά μιν αἶψα κίχανεν· ὀφέλλετο γὰρ μένος ἠῢ
Il.23.525 ἵππου τῆς Ἀγαμεμνονέης καλλίτριχος Αἴθης·
Il.23.526 εἰ δέ κʼ ἔτι προτέρω γένετο δρόμος ἀμφοτέροισι,
Il.23.527 τώ κέν μιν παρέλασσʼ οὐδʼ ἀμφήριστον ἔθηκεν.
Il.23.528 αὐτὰρ Μηριόνης θεράπων ἐῢς Ἰδομενῆος
Il.23.529 λείπετʼ ἀγακλῆος Μενελάου δουρὸς ἐρωήν·
Il.23.530 βάρδιστοι μὲν γάρ οἱ ἔσαν καλλίτριχες ἵπποι,
Il.23.531 ἤκιστος δʼ ἦν αὐτὸς ἐλαυνέμεν ἅρμʼ ἐν ἀγῶνι.
Il.23.532 υἱὸς δʼ Ἀδμήτοιο πανύστατος ἤλυθεν ἄλλων
Il.23.533 ἕλκων ἅρματα καλὰ ἐλαύνων πρόσσοθεν ἵππους.
Il.23.534 τὸν δὲ ἰδὼν ᾤκτειρε ποδάρκης δῖος Ἀχιλλεύς,
Il.23.535 στὰς δʼ ἄρʼ ἐν Ἀργείοις ἔπεα πτερόεντʼ ἀγόρευε·
Il.23.536 λοῖσθος ἀνὴρ ὤριστος ἐλαύνει μώνυχας ἵππους·
Il.23.537 ἀλλʼ ἄγε δή οἱ δῶμεν ἀέθλιον ὡς ἐπιεικὲς
Il.23.538 δεύτερʼ· ἀτὰρ τὰ πρῶτα φερέσθω Τυδέος υἱός.
Il.23.539 ὣς ἔφαθʼ, οἳ δʼ ἄρα πάντες ἐπῄνεον ὡς ἐκέλευε.
Il.23.540 καί νύ κέ οἱ πόρεν ἵππον, ἐπῄνησαν γὰρ Ἀχαιοί,
Il.23.541 εἰ μὴ ἄρʼ Ἀντίλοχος μεγαθύμου Νέστορος υἱὸς
Il.23.542 Πηλεΐδην Ἀχιλῆα δίκῃ ἠμείψατʼ ἀναστάς·
Il.23.543 ὦ Ἀχιλεῦ μάλα τοι κεχολώσομαι αἴ κε τελέσσῃς
Il.23.544 τοῦτο ἔπος· μέλλεις γὰρ ἀφαιρήσεσθαι ἄεθλον
Il.23.545 τὰ φρονέων ὅτι οἱ βλάβεν ἅρματα καὶ ταχέʼ ἵππω
Il.23.546 αὐτός τʼ ἐσθλὸς ἐών· ἀλλʼ ὤφελεν ἀθανάτοισιν
Il.23.547 εὔχεσθαι· τό κεν οὔ τι πανύστατος ἦλθε διώκων.
Il.23.548 εἰ δέ μιν οἰκτίρεις καί τοι φίλος ἔπλετο θυμῷ
Il.23.549 ἔστί τοι ἐν κλισίῃ χρυσὸς πολύς, ἔστι δὲ χαλκὸς
Il.23.550 καὶ πρόβατʼ, εἰσὶ δέ τοι δμῳαὶ καὶ μώνυχες ἵπποι·
Il.23.551 τῶν οἱ ἔπειτʼ ἀνελὼν δόμεναι καὶ μεῖζον ἄεθλον
Il.23.552 ἠὲ καὶ αὐτίκα νῦν, ἵνα σʼ αἰνήσωσιν Ἀχαιοί.
Il.23.553 τὴν δʼ ἐγὼ οὐ δώσω· περὶ δʼ αὐτῆς πειρηθήτω
Il.23.554 ἀνδρῶν ὅς κʼ ἐθέλῃσιν ἐμοὶ χείρεσσι μάχεσθαι.
Il.23.555 ὣς φάτο, μείδησεν δὲ ποδάρκης δῖος Ἀχιλλεὺς
Il.23.556 χαίρων Ἀντιλόχῳ, ὅτι οἱ φίλος ἦεν ἑταῖρος·
Il.23.557 καί μιν ἀμειβόμενος ἔπεα πτερόεντα προσηύδα·
Il.23.558 Ἀντίλοχʼ, εἰ μὲν δή με κελεύεις οἴκοθεν ἄλλο
Il.23.559 Εὐμήλῳ ἐπιδοῦναι, ἐγὼ δέ κε καὶ τὸ τελέσσω.
Il.23.560 δώσω οἱ θώρηκα, τὸν Ἀστεροπαῖον ἀπηύρων
Il.23.561 χάλκεον, ᾧ πέρι χεῦμα φαεινοῦ κασσιτέροιο
Il.23.562 ἀμφιδεδίνηται· πολέος δέ οἱ ἄξιος ἔσται.
Il.23.563 ἦ ῥα, καὶ Αὐτομέδοντι φίλῳ ἐκέλευσεν ἑταίρῳ
Il.23.564 οἰσέμεναι κλισίηθεν· ὃ δʼ ᾤχετο καί οἱ ἔνεικεν,
Il.23.565 Εὐμήλῳ δʼ ἐν χερσὶ τίθει· ὃ δὲ δέξατο χαίρων.
Il.23.566 τοῖσι δὲ καὶ Μενέλαος ἀνίστατο θυμὸν ἀχεύων
Il.23.567 Ἀντιλόχῳ ἄμοτον κεχολωμένος· ἐν δʼ ἄρα κῆρυξ
Il.23.568 χειρὶ σκῆπτρον ἔθηκε, σιωπῆσαί τε κέλευσεν
Il.23.569 Ἀργείους· ὃ δʼ ἔπειτα μετηύδα ἰσόθεος φώς·
Il.23.570 Ἀντίλοχε πρόσθεν πεπνυμένε ποῖον ἔρεξας.
Il.23.571 ᾔσχυνας μὲν ἐμὴν ἀρετήν, βλάψας δέ μοι ἵππους
Il.23.572 τοὺς σοὺς πρόσθε βαλών, οἵ τοι πολὺ χείρονες ἦσαν.
Il.23.573 ἀλλʼ ἄγετʼ Ἀργείων ἡγήτορες ἠδὲ μέδοντες
Il.23.574 ἐς μέσον ἀμφοτέροισι δικάσσατε, μὴ δʼ ἐπʼ ἀρωγῇ,
Il.23.575 μή ποτέ τις εἴπῃσιν Ἀχαιῶν χαλκοχιτώνων·
Il.23.576 Ἀντίλοχον ψεύδεσσι βιησάμενος Μενέλαος
Il.23.577 οἴχεται ἵππον ἄγων, ὅτι οἱ πολὺ χείρονες ἦσαν
Il.23.578 ἵπποι, αὐτὸς δὲ κρείσσων ἀρετῇ τε βίῃ τε.
Il.23.579 εἰ δʼ ἄγʼ ἐγὼν αὐτὸς δικάσω, καί μʼ οὔ τινά φημι
Il.23.580 ἄλλον ἐπιπλήξειν Δαναῶν· ἰθεῖα γὰρ ἔσται.
Il.23.581 Ἀντίλοχʼ εἰ δʼ ἄγε δεῦρο διοτρεφές, ἣ θέμις ἐστί,
Il.23.582 στὰς ἵππων προπάροιθε καὶ ἅρματος, αὐτὰρ ἱμάσθλην
Il.23.583 χερσὶν ἔχε ῥαδινήν, ᾗ περ τὸ πρόσθεν ἔλαυνες,
Il.23.584 ἵππων ἁψάμενος γαιήοχον ἐννοσίγαιον
Il.23.585 ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.
Il.23.586 τὸν δʼ αὖτʼ Ἀντίλοχος πεπνυμένος ἀντίον ηὔδα·
Il.23.587 ἄνσχεο νῦν· πολλὸν γὰρ ἔγωγε νεώτερός εἰμι
Il.23.588 σεῖο ἄναξ Μενέλαε, σὺ δὲ πρότερος καὶ ἀρείων.
Il.23.589 οἶσθʼ οἷαι νέου ἀνδρὸς ὑπερβασίαι τελέθουσι·
Il.23.590 κραιπνότερος μὲν γάρ τε νόος, λεπτὴ δέ τε μῆτις.
Il.23.591 τώ τοι ἐπιτλήτω κραδίη· ἵππον δέ τοι αὐτὸς
Il.23.592 δώσω, τὴν ἀρόμην. εἰ καί νύ κεν οἴκοθεν ἄλλο
Il.23.593 μεῖζον ἐπαιτήσειας, ἄφαρ κέ τοι αὐτίκα δοῦναι
Il.23.594 βουλοίμην ἢ σοί γε διοτρεφὲς ἤματα πάντα
Il.23.595 ἐκ θυμοῦ πεσέειν καὶ δαίμοσιν εἶναι ἀλιτρός.
Il.23.596 ἦ ῥα καὶ ἵππον ἄγων μεγαθύμου Νέστορος υἱὸς
Il.23.597 ἐν χείρεσσι τίθει Μενελάου· τοῖο δὲ θυμὸς
Il.23.598 ἰάνθη ὡς εἴ τε περὶ σταχύεσσιν ἐέρση
Il.23.599 ληΐου ἀλδήσκοντος, ὅτε φρίσσουσιν ἄρουραι·
Il.23.600 ὣς ἄρα σοὶ Μενέλαε μετὰ φρεσὶ θυμὸς ἰάνθη.
Il.23.601 καί μιν φωνήσας ἔπεα πτερόεντα προσηύδα·
Il.23.602 Ἀντίλοχε νῦν μέν τοι ἐγὼν ὑποείξομαι αὐτὸς
Il.23.603 χωόμενος, ἐπεὶ οὔ τι παρήορος οὐδʼ ἀεσίφρων
Il.23.604 ἦσθα πάρος· νῦν αὖτε νόον νίκησε νεοίη.
Il.23.605 δεύτερον αὖτʼ ἀλέασθαι ἀμείνονας ἠπεροπεύειν.
Il.23.606 οὐ γάρ κέν με τάχʼ ἄλλος ἀνὴρ παρέπεισεν Ἀχαιῶν.
Il.23.607 ἀλλὰ σὺ γὰρ δὴ πολλὰ πάθες καὶ πολλὰ μόγησας
Il.23.608 σός τε πατὴρ ἀγαθὸς καὶ ἀδελφεὸς εἵνεκʼ ἐμεῖο·
Il.23.609 τώ τοι λισσομένῳ ἐπιπείσομαι, ἠδὲ καὶ ἵππον
Il.23.610 δώσω ἐμήν περ ἐοῦσαν, ἵνα γνώωσι καὶ οἵδε
Il.23.611 ὡς ἐμὸς οὔ ποτε θυμὸς ὑπερφίαλος καὶ ἀπηνής.
Il.23.612 ἦ ῥα, καὶ Ἀντιλόχοιο Νοήμονι δῶκεν ἑταίρῳ
Il.23.613 ἵππον ἄγειν· ὃ δʼ ἔπειτα λέβηθʼ ἕλε παμφανόωντα.
Il.23.614 Μηριόνης δʼ ἀνάειρε δύω χρυσοῖο τάλαντα
Il.23.615 τέτρατος, ὡς ἔλασεν. πέμπτον δʼ ὑπελείπετʼ ἄεθλον,
Il.23.616 ἀμφίθετος φιάλη· τὴν Νέστορι δῶκεν Ἀχιλλεὺς
Il.23.617 Ἀργείων ἀνʼ ἀγῶνα φέρων, καὶ ἔειπε παραστάς·
Il.23.618 τῆ νῦν, καὶ σοὶ τοῦτο γέρον κειμήλιον ἔστω
Il.23.619 Πατρόκλοιο τάφου μνῆμʼ ἔμμεναι· οὐ γὰρ ἔτʼ αὐτὸν
Il.23.620 ὄψῃ ἐν Ἀργείοισι· δίδωμι δέ τοι τόδʼ ἄεθλον
Il.23.621 αὔτως· οὐ γὰρ πύξ γε μαχήσεαι, οὐδὲ παλαίσεις,
Il.23.622 οὐδʼ ἔτʼ ἀκοντιστὺν ἐσδύσεαι, οὐδὲ πόδεσσι
Il.23.623 θεύσεαι· ἤδη γὰρ χαλεπὸν κατὰ γῆρας ἐπείγει.
Il.23.624 ὣς εἰπὼν ἐν χερσὶ τίθει· ὃ δʼ ἐδέξατο χαίρων,
Il.23.625 καί μιν φωνήσας ἔπεα πτερόεντα προσηύδα·
Il.23.626 ναὶ δὴ ταῦτά γε πάντα τέκος κατὰ μοῖραν ἔειπες·
Il.23.627 οὐ γὰρ ἔτʼ ἔμπεδα γυῖα φίλος πόδες, οὐδέ τι χεῖρες
Il.23.628 ὤμων ἀμφοτέρωθεν ἐπαΐσσονται ἐλαφραί.
Il.23.629 εἴθʼ ὣς ἡβώοιμι βίη τέ μοι ἔμπεδος εἴη
Il.23.630 ὡς ὁπότε κρείοντʼ Ἀμαρυγκέα θάπτον Ἐπειοὶ
Il.23.631 Βουπρασίῳ, παῖδες δʼ ἔθεσαν βασιλῆος ἄεθλα·
Il.23.632 ἔνθʼ οὔ τίς μοι ὁμοῖος ἀνὴρ γένετʼ, οὔτʼ ἄρʼ Ἐπειῶν
Il.23.633 οὔτʼ αὐτῶν Πυλίων οὔτʼ Αἰτωλῶν μεγαθύμων.
Il.23.634 πὺξ μὲν ἐνίκησα Κλυτομήδεα Ἤνοπος υἱόν,
Il.23.635 Ἀγκαῖον δὲ πάλῃ Πλευρώνιον, ὅς μοι ἀνέστη·
Il.23.636 Ἴφικλον δὲ πόδεσσι παρέδραμον ἐσθλὸν ἐόντα,
Il.23.637 δουρὶ δʼ ὑπειρέβαλον Φυλῆά τε καὶ Πολύδωρον.
Il.23.638 οἴοισίν μʼ ἵπποισι παρήλασαν Ἀκτορίωνε
Il.23.639 πλήθει πρόσθε βαλόντες ἀγασσάμενοι περὶ νίκης,
Il.23.640 οὕνεκα δὴ τὰ μέγιστα παρʼ αὐτόθι λείπετʼ ἄεθλα.
Il.23.641 οἳ δʼ ἄρʼ ἔσαν δίδυμοι· ὃ μὲν ἔμπεδον ἡνιόχευεν,
Il.23.642 ἔμπεδον ἡνιόχευʼ, ὃ δʼ ἄρα μάστιγι κέλευεν.
Il.23.643 ὥς ποτʼ ἔον· νῦν αὖτε νεώτεροι ἀντιοώντων
Il.23.644 ἔργων τοιούτων· ἐμὲ δὲ χρὴ γήραϊ λυγρῷ
Il.23.645 πείθεσθαι, τότε δʼ αὖτε μετέπρεπον ἡρώεσσιν.
Il.23.646 ἀλλʼ ἴθι καὶ σὸν ἑταῖρον ἀέθλοισι κτερέϊζε.
Il.23.647 τοῦτο δʼ ἐγὼ πρόφρων δέχομαι, χαίρει δέ μοι ἦτορ,
Il.23.648 ὥς μευ ἀεὶ μέμνησαι ἐνηέος, οὐδέ σε λήθω,
Il.23.649 τιμῆς ἧς τέ μʼ ἔοικε τετιμῆσθαι μετʼ Ἀχαιοῖς.
Il.23.650 σοὶ δὲ θεοὶ τῶνδʼ ἀντὶ χάριν μενοεικέα δοῖεν.
Il.23.651 ὣς φάτο, Πηλεΐδης δὲ πολὺν καθʼ ὅμιλον Ἀχαιῶν
Il.23.652 ᾤχετʼ, ἐπεὶ πάντʼ αἶνον ἐπέκλυε Νηλεΐδαο.
Il.23.653 αὐτὰρ ὃ πυγμαχίης ἀλεγεινῆς θῆκεν ἄεθλα·
Il.23.654 ἡμίονον ταλαεργὸν ἄγων κατέδησʼ ἐν ἀγῶνι
Il.23.655 ἑξέτεʼ ἀδμήτην, ἥ τʼ ἀλγίστη δαμάσασθαι·
Il.23.656 τῷ δʼ ἄρα νικηθέντι τίθει δέπας ἀμφικύπελλον.
Il.23.657 στῆ δʼ ὀρθὸς καὶ μῦθον ἐν Ἀργείοισιν ἔειπεν·
Il.23.658 Ἀτρεΐδη τε καὶ ἄλλοι ἐϋκνήμιδες Ἀχαιοὶ
Il.23.659 ἄνδρε δύω περὶ τῶνδε κελεύομεν, ὥ περ ἀρίστω,
Il.23.660 πὺξ μάλʼ ἀνασχομένω πεπληγέμεν· ᾧ δέ κʼ Ἀπόλλων
Il.23.661 δώῃ καμμονίην, γνώωσι δὲ πάντες Ἀχαιοί,
Il.23.662 ἡμίονον ταλαεργὸν ἄγων κλισίην δὲ νεέσθω·
Il.23.663 αὐτὰρ ὃ νικηθεὶς δέπας οἴσεται ἀμφικύπελλον.
Il.23.664 ὣς ἔφατʼ, ὄρνυτο δʼ αὐτίκʼ ἀνὴρ ἠΰς τε μέγας τε
Il.23.665 εἰδὼς πυγμαχίης υἱὸς Πανοπῆος Ἐπειός,
Il.23.666 ἅψατο δʼ ἡμιόνου ταλαεργοῦ φώνησέν τε·
Il.23.667 ἆσσον ἴτω ὅς τις δέπας οἴσεται ἀμφικύπελλον·
Il.23.668 ἡμίονον δʼ οὔ φημί τινʼ ἀξέμεν ἄλλον Ἀχαιῶν
Il.23.669 πυγμῇ νικήσαντʼ, ἐπεὶ εὔχομαι εἶναι ἄριστος.
Il.23.670 ἦ οὐχ ἅλις ὅττι μάχης ἐπιδεύομαι; οὐδʼ ἄρα πως ἦν
Il.23.671 ἐν πάντεσσʼ ἔργοισι δαήμονα φῶτα γενέσθαι.
Il.23.672 ὧδε γὰρ ἐξερέω, τὸ δὲ καὶ τετελεσμένον ἔσται·
Il.23.673 ἀντικρὺ χρόα τε ῥήξω σύν τʼ ὀστέʼ ἀράξω.
Il.23.674 κηδεμόνες δέ οἱ ἐνθάδʼ ἀολλέες αὖθι μενόντων,
Il.23.675 οἵ κέ μιν ἐξοίσουσιν ἐμῇς ὑπὸ χερσὶ δαμέντα.
Il.23.676 ὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.
Il.23.677 Εὐρύαλος δέ οἱ οἶος ἀνίστατο ἰσόθεος φὼς
Il.23.678 Μηκιστῆος υἱὸς Ταλαϊονίδαο ἄνακτος,
Il.23.679 ὅς ποτε Θήβας δʼ ἦλθε δεδουπότος Οἰδιπόδαο
Il.23.680 ἐς τάφον· ἔνθα δὲ πάντας ἐνίκα Καδμείωνας.
Il.23.681 τὸν μὲν Τυδεΐδης δουρὶ κλυτὸς ἀμφεπονεῖτο
Il.23.682 θαρσύνων ἔπεσιν, μέγα δʼ αὐτῷ βούλετο νίκην.
Il.23.683 ζῶμα δέ οἱ πρῶτον παρακάββαλεν, αὐτὰρ ἔπειτα
Il.23.684 δῶκεν ἱμάντας ἐϋτμήτους βοὸς ἀγραύλοιο.
Il.23.685 τὼ δὲ ζωσαμένω βήτην ἐς μέσσον ἀγῶνα,
Il.23.686 ἄντα δʼ ἀνασχομένω χερσὶ στιβαρῇσιν ἅμʼ ἄμφω
Il.23.687 σύν ῥʼ ἔπεσον, σὺν δέ σφι βαρεῖαι χεῖρες ἔμιχθεν.
Il.23.688 δεινὸς δὲ χρόμαδος γενύων γένετʼ, ἔρρεε δʼ ἱδρὼς
Il.23.689 πάντοθεν ἐκ μελέων· ἐπὶ δʼ ὄρνυτο δῖος Ἐπειός,
Il.23.690 κόψε δὲ παπτήναντα παρήϊον· οὐδʼ ἄρʼ ἔτι δὴν
Il.23.691 ἑστήκειν· αὐτοῦ γὰρ ὑπήριπε φαίδιμα γυῖα.
Il.23.692 ὡς δʼ ὅθʼ ὑπὸ φρικὸς Βορέω ἀναπάλλεται ἰχθὺς
Il.23.693 θίνʼ ἐν φυκιόεντι, μέλαν δέ ἑ κῦμα κάλυψεν,
Il.23.694 ὣς πληγεὶς ἀνέπαλτʼ· αὐτὰρ μεγάθυμος Ἐπειὸς
Il.23.695 χερσὶ λαβὼν ὤρθωσε· φίλοι δʼ ἀμφέσταν ἑταῖροι,
Il.23.696 οἵ μιν ἄγον διʼ ἀγῶνος ἐφελκομένοισι πόδεσσιν
Il.23.697 αἷμα παχὺ πτύοντα κάρη βάλλονθʼ ἑτέρωσε·
Il.23.698 κὰδ δʼ ἀλλοφρονέοντα μετὰ σφίσιν εἷσαν ἄγοντες,
Il.23.699 αὐτοὶ δʼ οἰχόμενοι κόμισαν δέπας ἀμφικύπελλον.
Il.23.700 Πηλεΐδης δʼ αἶψʼ ἄλλα κατὰ τρίτα θῆκεν ἄεθλα
Il.23.701 δεικνύμενος Δαναοῖσι παλαισμοσύνης ἀλεγεινῆς,
Il.23.702 τῷ μὲν νικήσαντι μέγαν τρίποδʼ ἐμπυριβήτην,
Il.23.703 τὸν δὲ δυωδεκάβοιον ἐνὶ σφίσι τῖον Ἀχαιοί·
Il.23.704 ἀνδρὶ δὲ νικηθέντι γυναῖκʼ ἐς μέσσον ἔθηκε,
Il.23.705 πολλὰ δʼ ἐπίστατο ἔργα, τίον δέ ἑ τεσσαράβοιον.
Il.23.706 στῆ δʼ ὀρθὸς καὶ μῦθον ἐν Ἀργείοισιν ἔειπεν·
Il.23.707 ὄρνυσθʼ οἳ καὶ τούτου ἀέθλου πειρήσεσθον.
Il.23.708 ὣς ἔφατʼ, ὦρτο δʼ ἔπειτα μέγας Τελαμώνιος Αἴας,
Il.23.709 ἂν δʼ Ὀδυσεὺς πολύμητις ἀνίστατο κέρδεα εἰδώς.
Il.23.710 ζωσαμένω δʼ ἄρα τώ γε βάτην ἐς μέσσον ἀγῶνα,
Il.23.711 ἀγκὰς δʼ ἀλλήλων λαβέτην χερσὶ στιβαρῇσιν
Il.23.712 ὡς ὅτʼ ἀμείβοντες, τούς τε κλυτὸς ἤραρε τέκτων
Il.23.713 δώματος ὑψηλοῖο βίας ἀνέμων ἀλεείνων.
Il.23.714 τετρίγει δʼ ἄρα νῶτα θρασειάων ἀπὸ χειρῶν
Il.23.715 ἑλκόμενα στερεῶς· κατὰ δὲ νότιος ῥέεν ἱδρώς,
Il.23.716 πυκναὶ δὲ σμώδιγγες ἀνὰ πλευράς τε καὶ ὤμους
Il.23.717 αἵματι φοινικόεσσαι ἀνέδραμον· οἳ δὲ μάλʼ αἰεὶ
Il.23.718 νίκης ἱέσθην τρίποδος πέρι ποιητοῖο·
Il.23.719 οὔτʼ Ὀδυσεὺς δύνατο σφῆλαι οὔδει τε πελάσσαι,
Il.23.720 οὔτʼ Αἴας δύνατο, κρατερὴ δʼ ἔχεν ἲς Ὀδυσῆος.
Il.23.721 ἀλλʼ ὅτε δή ῥʼ ἀνίαζον ἐϋκνήμιδας Ἀχαιούς,
Il.23.722 δὴ τότε μιν προσέειπε μέγας Τελαμώνιος Αἴας·
Il.23.723 διογενὲς Λαερτιάδη πολυμήχανʼ Ὀδυσσεῦ
Il.23.724 ἤ μʼ ἀνάειρʼ, ἢ ἐγὼ σέ· τὰ δʼ αὖ Διὶ πάντα μελήσει.
Il.23.725 ὣς εἰπὼν ἀνάειρε· δόλου δʼ οὐ λήθετʼ Ὀδυσσεύς·
Il.23.726 κόψʼ ὄπιθεν κώληπα τυχών, ὑπέλυσε δὲ γυῖα,
Il.23.727 κὰδ δʼ ἔβαλʼ ἐξοπίσω· ἐπὶ δὲ στήθεσσιν Ὀδυσσεὺς
Il.23.728 κάππεσε· λαοὶ δʼ αὖ θηεῦντό τε θάμβησάν τε.
Il.23.729 δεύτερος αὖτʼ ἀνάειρε πολύτλας δῖος Ὀδυσσεύς,
Il.23.730 κίνησεν δʼ ἄρα τυτθὸν ἀπὸ χθονός, οὐδʼ ἔτʼ ἄειρεν,
Il.23.731 ἐν δὲ γόνυ γνάμψεν· ἐπὶ δὲ χθονὶ κάππεσον ἄμφω
Il.23.732 πλησίοι ἀλλήλοισι, μιάνθησαν δὲ κονίῃ.
Il.23.733 καί νύ κε τὸ τρίτον αὖτις ἀναΐξαντʼ ἐπάλαιον,
Il.23.734 εἰ μὴ Ἀχιλλεὺς αὐτὸς ἀνίστατο καὶ κατέρυκε·
Il.23.735 μηκέτʼ ἐρείδεσθον, μὴ δὲ τρίβεσθε κακοῖσι·
Il.23.736 νίκη δʼ ἀμφοτέροισιν· ἀέθλια δʼ ἶσʼ ἀνελόντες
Il.23.737 ἔρχεσθʼ, ὄφρα καὶ ἄλλοι ἀεθλεύωσιν Ἀχαιοί.
Il.23.738 ὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο,
Il.23.739 καί ῥʼ ἀπομορξαμένω κονίην δύσαντο χιτῶνας.
Il.23.740 Πηλεΐδης δʼ αἶψʼ ἄλλα τίθει ταχυτῆτος ἄεθλα
Il.23.741 ἀργύρεον κρητῆρα τετυγμένον· ἓξ δʼ ἄρα μέτρα
Il.23.742 χάνδανεν, αὐτὰρ κάλλει ἐνίκα πᾶσαν ἐπʼ αἶαν
Il.23.743 πολλόν, ἐπεὶ Σιδόνες πολυδαίδαλοι εὖ ἤσκησαν,
Il.23.744 Φοίνικες δʼ ἄγον ἄνδρες ἐπʼ ἠεροειδέα πόντον,
Il.23.745 στῆσαν δʼ ἐν λιμένεσσι, Θόαντι δὲ δῶρον ἔδωκαν·
Il.23.746 υἷος δὲ Πριάμοιο Λυκάονος ὦνον ἔδωκε
Il.23.747 Πατρόκλῳ ἥρωϊ Ἰησονίδης Εὔνηος.
Il.23.748 καὶ τὸν Ἀχιλλεὺς θῆκεν ἄεθλον οὗ ἑτάροιο,
Il.23.749 ὅς τις ἐλαφρότατος ποσσὶ κραιπνοῖσι πέλοιτο·
Il.23.750 δευτέρῳ αὖ βοῦν θῆκε μέγαν καὶ πίονα δημῷ,
Il.23.751 ἡμιτάλαντον δὲ χρυσοῦ λοισθήϊʼ ἔθηκε.
Il.23.752 στῆ δʼ ὀρθὸς καὶ μῦθον ἐν Ἀργείοισιν ἔειπεν·
Il.23.753 ὄρνυσθʼ οἳ καὶ τούτου ἀέθλου πειρήσεσθε.
Il.23.754 ὣς ἔφατʼ, ὄρνυτο δʼ αὐτίκʼ Ὀϊλῆος ταχὺς Αἴας,
Il.23.755 ἂν δʼ Ὀδυσεὺς πολύμητις, ἔπειτα δὲ Νέστορος υἱὸς
Il.23.756 Ἀντίλοχος· ὃ γὰρ αὖτε νέους ποσὶ πάντας ἐνίκα.
Il.23.757 στὰν δὲ μεταστοιχί· σήμηνε δὲ τέρματʼ Ἀχιλλεύς.
Il.23.758 τοῖσι δʼ ἀπὸ νύσσης τέτατο δρόμος· ὦκα δʼ ἔπειτα
Il.23.759 ἔκφερʼ Ὀϊλιάδης· ἐπὶ δʼ ὄρνυτο δῖος Ὀδυσσεὺς
Il.23.760 ἄγχι μάλʼ, ὡς ὅτε τίς τε γυναικὸς ἐϋζώνοιο
Il.23.761 στήθεός ἐστι κανών, ὅν τʼ εὖ μάλα χερσὶ τανύσσῃ
Il.23.762 πηνίον ἐξέλκουσα παρὲκ μίτον, ἀγχόθι δʼ ἴσχει
Il.23.763 στήθεος· ὣς Ὀδυσεὺς θέεν ἐγγύθεν, αὐτὰρ ὄπισθεν
Il.23.764 ἴχνια τύπτε πόδεσσι πάρος κόνιν ἀμφιχυθῆναι·
Il.23.765 κὰδ δʼ ἄρα οἱ κεφαλῆς χέʼ ἀϋτμένα δῖος Ὀδυσσεὺς
Il.23.766 αἰεὶ ῥίμφα θέων· ἴαχον δʼ ἐπὶ πάντες Ἀχαιοὶ
Il.23.767 νίκης ἱεμένῳ, μάλα δὲ σπεύδοντι κέλευον.
Il.23.768 ἀλλʼ ὅτε δὴ πύματον τέλεον δρόμον, αὐτίκʼ Ὀδυσσεὺς
Il.23.769 εὔχετʼ Ἀθηναίῃ γλαυκώπιδι ὃν κατὰ θυμόν·
Il.23.770 κλῦθι θεά, ἀγαθή μοι ἐπίρροθος ἐλθὲ ποδοῖιν.
Il.23.771 ὣς ἔφατʼ εὐχόμενος· τοῦ δʼ ἔκλυε Παλλὰς Ἀθήνη,
Il.23.772 γυῖα δʼ ἔθηκεν ἐλαφρά, πόδας καὶ χεῖρας ὕπερθεν.
Il.23.773 ἀλλʼ ὅτε δὴ τάχʼ ἔμελλον ἐπαΐξασθαι ἄεθλον,
Il.23.774 ἔνθʼ Αἴας μὲν ὄλισθε θέων, βλάψεν γὰρ Ἀθήνη,
Il.23.775 τῇ ῥα βοῶν κέχυτʼ ὄνθος ἀποκταμένων ἐριμύκων,
Il.23.776 οὓς ἐπὶ Πατρόκλῳ πέφνεν πόδας ὠκὺς Ἀχιλλεύς·
Il.23.777 ἐν δʼ ὄνθου βοέου πλῆτο στόμα τε ῥῖνάς τε·
Il.23.778 κρητῆρʼ αὖτʼ ἀνάειρε πολύτλας δῖος Ὀδυσσεύς,
Il.23.779 ὡς ἦλθε φθάμενος· ὃ δὲ βοῦν ἕλε φαίδιμος Αἴας.
Il.23.780 στῆ δὲ κέρας μετὰ χερσὶν ἔχων βοὸς ἀγραύλοιο
Il.23.781 ὄνθον ἀποπτύων, μετὰ δʼ Ἀργείοισιν ἔειπεν·
Il.23.782 ὢ πόποι ἦ μʼ ἔβλαψε θεὰ πόδας, ἣ τὸ πάρος περ
Il.23.783 μήτηρ ὣς Ὀδυσῆϊ παρίσταται ἠδʼ ἐπαρήγει.
Il.23.784 ὣς ἔφαθʼ, οἳ δʼ ἄρα πάντες ἐπʼ αὐτῷ ἡδὺ γέλασσαν.
Il.23.785 Ἀντίλοχος δʼ ἄρα δὴ λοισθήϊον ἔκφερʼ ἄεθλον
Il.23.786 μειδιόων, καὶ μῦθον ἐν Ἀργείοισιν ἔειπεν·
Il.23.787 εἰδόσιν ὔμμʼ ἐρέω πᾶσιν φίλοι, ὡς ἔτι καὶ νῦν
Il.23.788 ἀθάνατοι τιμῶσι παλαιοτέρους ἀνθρώπους.
Il.23.789 Αἴας μὲν γὰρ ἐμεῖʼ ὀλίγον προγενέστερός ἐστιν,
Il.23.790 οὗτος δὲ προτέρης γενεῆς προτέρων τʼ ἀνθρώπων·
Il.23.791 ὠμογέροντα δέ μίν φασʼ ἔμμεναι· ἀργαλέον δὲ
Il.23.792 ποσσὶν ἐριδήσασθαι Ἀχαιοῖς, εἰ μὴ Ἀχιλλεῖ.
Il.23.793 ὣς φάτο, κύδηνεν δὲ ποδώκεα Πηλεΐωνα.
Il.23.794 τὸν δʼ Ἀχιλεὺς μύθοισιν ἀμειβόμενος προσέειπεν·
Il.23.795 Ἀντίλοχʼ οὐ μέν τοι μέλεος εἰρήσεται αἶνος,
Il.23.796 ἀλλά τοι ἡμιτάλαντον ἐγὼ χρυσοῦ ἐπιθήσω.
Il.23.797 ὣς εἰπὼν ἐν χερσὶ τίθει, ὃ δʼ ἐδέξατο χαίρων.
Il.23.798 αὐτὰρ Πηλεΐδης κατὰ μὲν δολιχόσκιον ἔγχος
Il.23.799 θῆκʼ ἐς ἀγῶνα φέρων, κατὰ δʼ ἀσπίδα καὶ τρυφάλειαν
Il.23.800 τεύχεα Σαρπήδοντος, ἅ μιν Πάτροκλος ἀπηύρα.
Il.23.801 στῆ δʼ ὀρθὸς καὶ μῦθον ἐν Ἀργείοισιν ἔειπεν·
Il.23.802 ἄνδρε δύω περὶ τῶνδε κελεύομεν, ὥ περ ἀρίστω,
Il.23.803 τεύχεα ἑσσαμένω ταμεσίχροα χαλκὸν ἑλόντε
Il.23.804 ἀλλήλων προπάροιθεν ὁμίλου πειρηθῆναι.
Il.23.805 ὁππότερός κε φθῇσιν ὀρεξάμενος χρόα καλόν,
Il.23.806 ψαύσῃ δʼ ἐνδίνων διά τʼ ἔντεα καὶ μέλαν αἷμα,
Il.23.807 τῷ μὲν ἐγὼ δώσω τόδε φάσγανον ἀργυρόηλον
Il.23.808 καλὸν Θρηΐκιον, τὸ μὲν Ἀστεροπαῖον ἀπηύρων·
Il.23.809 τεύχεα δʼ ἀμφότεροι ξυνήϊα ταῦτα φερέσθων·
Il.23.810 καί σφιν δαῖτʼ ἀγαθὴν παραθήσομεν ἐν κλισίῃσιν.
Il.23.811 ὣς ἔφατʼ, ὦρτο δʼ ἔπειτα μέγας Τελαμώνιος Αἴας,
Il.23.812 ἂν δʼ ἄρα Τυδεΐδης ὦρτο, κρατερὸς Διομήδης.
Il.23.813 οἳ δʼ ἐπεὶ οὖν ἑκάτερθεν ὁμίλου θωρήχθησαν,
Il.23.814 ἐς μέσον ἀμφοτέρω συνίτην μεμαῶτε μάχεσθαι
Il.23.815 δεινὸν δερκομένω· θάμβος δʼ ἔχε πάντας Ἀχαιούς.
Il.23.816 ἀλλʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,
Il.23.817 τρὶς μὲν ἐπήϊξαν, τρὶς δὲ σχεδὸν ὁρμήθησαν.
Il.23.818 ἔνθʼ Αἴας μὲν ἔπειτα κατʼ ἀσπίδα πάντοσʼ ἐΐσην
Il.23.819 νύξʼ, οὐδὲ χρόʼ ἵκανεν· ἔρυτο γὰρ ἔνδοθι θώρηξ·
Il.23.820 Τυδεΐδης δʼ ἄρʼ ἔπειτα ὑπὲρ σάκεος μεγάλοιο
Il.23.821 αἰὲν ἐπʼ αὐχένι κῦρε φαεινοῦ δουρὸς ἀκωκῇ.
Il.23.822 καὶ τότε δή ῥʼ Αἴαντι περιδείσαντες Ἀχαιοὶ
Il.23.823 παυσαμένους ἐκέλευσαν ἀέθλια ἶσʼ ἀνελέσθαι.
Il.23.824 αὐτὰρ Τυδεΐδῃ δῶκεν μέγα φάσγανον ἥρως
Il.23.825 σὺν κολεῷ τε φέρων καὶ ἐϋτμήτῳ τελαμῶνι.
Il.23.826 αὐτὰρ Πηλεΐδης θῆκεν σόλον αὐτοχόωνον
Il.23.827 ὃν πρὶν μὲν ῥίπτασκε μέγα σθένος Ἠετίωνος·
Il.23.828 ἀλλʼ ἤτοι τὸν ἔπεφνε ποδάρκης δῖος Ἀχιλλεύς,
Il.23.829 τὸν δʼ ἄγετʼ ἐν νήεσσι σὺν ἄλλοισι κτεάτεσσι.
Il.23.830 στῆ δʼ ὀρθὸς καὶ μῦθον ἐν Ἀργείοισιν ἔειπεν·
Il.23.831 ὄρνυσθʼ οἳ καὶ τούτου ἀέθλου πειρήσεσθε.
Il.23.832 εἴ οἱ καὶ μάλα πολλὸν ἀπόπροθι πίονες ἀγροί,
Il.23.833 ἕξει μιν καὶ πέντε περιπλομένους ἐνιαυτοὺς
Il.23.834 χρεώμενος· οὐ μὲν γάρ οἱ ἀτεμβόμενός γε σιδήρου
Il.23.835 ποιμὴν οὐδʼ ἀροτὴρ εἶσʼ ἐς πόλιν, ἀλλὰ παρέξει.
Il.23.836 ὣς ἔφατʼ, ὦρτο δʼ ἔπειτα μενεπτόλεμος Πολυποίτης,
Il.23.837 ἂν δὲ Λεοντῆος κρατερὸν μένος ἀντιθέοιο,
Il.23.838 ἂν δʼ Αἴας Τελαμωνιάδης καὶ δῖος Ἐπειός.
Il.23.839 ἑξείης δʼ ἵσταντο, σόλον δʼ ἕλε δῖος Ἐπειός,
Il.23.840 ἧκε δὲ δινήσας· γέλασαν δʼ ἐπὶ πάντες Ἀχαιοί.
Il.23.841 δεύτερος αὖτʼ ἀφέηκε Λεοντεὺς ὄζος Ἄρηος·
Il.23.842 τὸ τρίτον αὖτʼ ἔρριψε μέγας Τελαμώνιος Αἴας
Il.23.843 χειρὸς ἄπο στιβαρῆς, καὶ ὑπέρβαλε σήματα πάντων.
Il.23.844 ἀλλʼ ὅτε δὴ σόλον εἷλε μενεπτόλεμος Πολυποίτης,
Il.23.845 ὅσσόν τίς τʼ ἔρριψε καλαύροπα βουκόλος ἀνήρ,
Il.23.846 ἣ δέ θʼ ἑλισσομένη πέτεται διὰ βοῦς ἀγελαίας,
Il.23.847 τόσσον παντὸς ἀγῶνος ὑπέρβαλε· τοὶ δὲ βόησαν.
Il.23.848 ἀνστάντες δʼ ἕταροι Πολυποίταο κρατεροῖο
Il.23.849 νῆας ἔπι γλαφυρὰς ἔφερον βασιλῆος ἄεθλον.
Il.23.850 αὐτὰρ ὃ τοξευτῇσι τίθει ἰόεντα σίδηρον,
Il.23.851 κὰδ δʼ ἐτίθει δέκα μὲν πελέκεας, δέκα δʼ ἡμιπέλεκκα,
Il.23.852 ἱστὸν δʼ ἔστησεν νηὸς κυανοπρῴροιο
Il.23.853 τηλοῦ ἐπὶ ψαμάθοις, ἐκ δὲ τρήρωνα πέλειαν
Il.23.854 λεπτῇ μηρίνθῳ δῆσεν ποδός, ἧς ἄρʼ ἀνώγει
Il.23.855 τοξεύειν· ὃς μέν κε βάλῃ τρήρωνα πέλειαν,
Il.23.856 πάντας ἀειράμενος πελέκεας οἶκον δὲ φερέσθω·
Il.23.857 ὃς δέ κε μηρίνθοιο τύχῃ ὄρνιθος ἁμαρτών,
Il.23.858 ἥσσων γὰρ δὴ κεῖνος, ὃ δʼ οἴσεται ἡμιπέλεκκα.
Il.23.859 ὣς ἔφατʼ, ὦρτο δʼ ἔπειτα βίη Τεύκροιο ἄνακτος,
Il.23.860 ἂν δʼ ἄρα Μηριόνης θεράπων ἐῢς Ἰδομενῆος.
Il.23.861 κλήρους δʼ ἐν κυνέῃ χαλκήρεϊ πάλλον ἑλόντες,
Il.23.862 Τεῦκρος δὲ πρῶτος κλήρῳ λάχεν· αὐτίκα δʼ ἰὸν
Il.23.863 ἧκεν ἐπικρατέως, οὐδʼ ἠπείλησεν ἄνακτι
Il.23.864 ἀρνῶν πρωτογόνων ῥέξειν κλειτὴν ἑκατόμβην.
Il.23.865 ὄρνιθος μὲν ἅμαρτε· μέγηρε γάρ οἱ τό γʼ Ἀπόλλων·
Il.23.866 αὐτὰρ ὃ μήρινθον βάλε πὰρ πόδα, τῇ δέδετʼ ὄρνις·
Il.23.867 ἀντικρὺ δʼ ἀπὸ μήρινθον τάμε πικρὸς ὀϊστός.
Il.23.868 ἣ μὲν ἔπειτʼ ἤϊξε πρὸς οὐρανόν, ἣ δὲ παρείθη
Il.23.869 μήρινθος ποτὶ γαῖαν· ἀτὰρ κελάδησαν Ἀχαιοί.
Il.23.870 σπερχόμενος δʼ ἄρα Μηριόνης ἐξείρυσε χειρὸς
Il.23.871 τόξον· ἀτὰρ δὴ ὀϊστὸν ἔχεν πάλαι, ὡς ἴθυνεν.
Il.23.872 αὐτίκα δʼ ἠπείλησεν ἑκηβόλῳ Ἀπόλλωνι
Il.23.873 ἀρνῶν πρωτογόνων ῥέξειν κλειτὴν ἑκατόμβην.
Il.23.874 ὕψι δʼ ὑπὸ νεφέων εἶδε τρήρωνα πέλειαν·
Il.23.875 τῇ ῥʼ ὅ γε δινεύουσαν ὑπὸ πτέρυγος βάλε μέσσην,
Il.23.876 ἀντικρὺ δὲ διῆλθε βέλος· τὸ μὲν ἂψ ἐπὶ γαίῃ
Il.23.877 πρόσθεν Μηριόναο πάγη ποδός· αὐτὰρ ἣ ὄρνις
Il.23.878 ἱστῷ ἐφεζομένη νηὸς κυανοπρῴροιο
Il.23.879 αὐχένʼ ἀπεκρέμασεν, σὺν δὲ πτερὰ πυκνὰ λίασθεν.
Il.23.880 ὠκὺς δʼ ἐκ μελέων θυμὸς πτάτο, τῆλε δʼ ἀπʼ αὐτοῦ
Il.23.881 κάππεσε· λαοὶ δʼ αὖ θηεῦντό τε θάμβησάν τε.
Il.23.882 ἂν δʼ ἄρα Μηριόνης πελέκεας δέκα πάντας ἄειρε,
Il.23.883 Τεῦκρος δʼ ἡμιπέλεκκα φέρεν κοίλας ἐπὶ νῆας.
Il.23.884 αὐτὰρ Πηλεΐδης κατὰ μὲν δολιχόσκιον ἔγχος,
Il.23.885 κὰδ δὲ λέβητʼ ἄπυρον βοὸς ἄξιον ἀνθεμόεντα
Il.23.886 θῆκʼ ἐς ἀγῶνα φέρων· καί ῥʼ ἥμονες ἄνδρες ἀνέσταν·
Il.23.887 ἂν μὲν ἄρʼ Ἀτρεΐδης εὐρὺ κρείων Ἀγαμέμνων,
Il.23.888 ἂν δʼ ἄρα Μηριόνης, θεράπων ἐῢς Ἰδομενῆος.
Il.23.889 τοῖσι δὲ καὶ μετέειπε ποδάρκης δῖος Ἀχιλλεύς·
Il.23.890 Ἀτρεΐδη· ἴδμεν γὰρ ὅσον προβέβηκας ἁπάντων
Il.23.891 ἠδʼ ὅσσον δυνάμει τε καὶ ἥμασιν ἔπλευ ἄριστος·
Il.23.892 ἀλλὰ σὺ μὲν τόδʼ ἄεθλον ἔχων κοίλας ἐπὶ νῆας
Il.23.893 ἔρχευ, ἀτὰρ δόρυ Μηριόνῃ ἥρωϊ πόρωμεν,
Il.23.894 εἰ σύ γε σῷ θυμῷ ἐθέλοις· κέλομαι γὰρ ἔγωγε.
Il.23.895 ὣς ἔφατʼ, οὐδʼ ἀπίθησεν ἄναξ ἀνδρῶν Ἀγαμέμνων·
Il.23.896 δῶκε δὲ Μηριόνῃ δόρυ χάλκεον· αὐτὰρ ὅ γʼ ἥρως
Il.23.897 Ταλθυβίῳ κήρυκι δίδου περικαλλὲς ἄεθλον.
Il.24.1 λῦτο δʼ ἀγών, λαοὶ δὲ θοὰς ἐπὶ νῆας ἕκαστοι
Il.24.2 ἐσκίδναντʼ ἰέναι. τοὶ μὲν δόρποιο μέδοντο
Il.24.3 ὕπνου τε γλυκεροῦ ταρπήμεναι· αὐτὰρ Ἀχιλλεὺς
Il.24.4 κλαῖε φίλου ἑτάρου μεμνημένος, οὐδέ μιν ὕπνος
Il.24.5 ᾕρει πανδαμάτωρ, ἀλλʼ ἐστρέφετʼ ἔνθα καὶ ἔνθα
Il.24.6 Πατρόκλου ποθέων ἀνδροτῆτά τε καὶ μένος ἠΰ,
Il.24.7 ἠδʼ ὁπόσα τολύπευσε σὺν αὐτῷ καὶ πάθεν ἄλγεα
Il.24.8 ἀνδρῶν τε πτολέμους ἀλεγεινά τε κύματα πείρων·
Il.24.9 τῶν μιμνησκόμενος θαλερὸν κατὰ δάκρυον εἶβεν,
Il.24.10 ἄλλοτʼ ἐπὶ πλευρὰς κατακείμενος, ἄλλοτε δʼ αὖτε
Il.24.11 ὕπτιος, ἄλλοτε δὲ πρηνής· τοτὲ δʼ ὀρθὸς ἀναστὰς
Il.24.12 δινεύεσκʼ ἀλύων παρὰ θῖνʼ ἁλός· οὐδέ μιν ἠὼς
Il.24.13 φαινομένη λήθεσκεν ὑπεὶρ ἅλα τʼ ἠϊόνας τε.
Il.24.14 ἀλλʼ ὅ γʼ ἐπεὶ ζεύξειεν ὑφʼ ἅρμασιν ὠκέας ἵππους,
Il.24.15 Ἕκτορα δʼ ἕλκεσθαι δησάσκετο δίφρου ὄπισθεν,
Il.24.16 τρὶς δʼ ἐρύσας περὶ σῆμα Μενοιτιάδαο θανόντος
Il.24.17 αὖτις ἐνὶ κλισίῃ παυέσκετο, τὸν δέ τʼ ἔασκεν
Il.24.18 ἐν κόνι ἐκτανύσας προπρηνέα· τοῖο δʼ Ἀπόλλων
Il.24.19 πᾶσαν ἀεικείην ἄπεχε χροῒ φῶτʼ ἐλεαίρων
Il.24.20 καὶ τεθνηότα περ· περὶ δʼ αἰγίδι πάντα κάλυπτε
Il.24.21 χρυσείῃ, ἵνα μή μιν ἀποδρύφοι ἑλκυστάζων.
Il.24.22 ὣς ὃ μὲν Ἕκτορα δῖον ἀείκιζεν μενεαίνων·
Il.24.23 τὸν δʼ ἐλεαίρεσκον μάκαρες θεοὶ εἰσορόωντες,
Il.24.24 κλέψαι δʼ ὀτρύνεσκον ἐΰσκοπον ἀργεϊφόντην.
Il.24.25 ἔνθʼ ἄλλοις μὲν πᾶσιν ἑήνδανεν, οὐδέ ποθʼ Ἥρῃ
Il.24.26 οὐδὲ Ποσειδάωνʼ οὐδὲ γλαυκώπιδι κούρῃ,
Il.24.27 ἀλλʼ ἔχον ὥς σφιν πρῶτον ἀπήχθετο Ἴλιος ἱρὴ
Il.24.28 καὶ Πρίαμος καὶ λαὸς Ἀλεξάνδρου ἕνεκʼ ἄτης,
Il.24.29 ὃς νείκεσσε θεὰς ὅτε οἱ μέσσαυλον ἵκοντο,
Il.24.30 τὴν δʼ ᾔνησʼ ἥ οἱ πόρε μαχλοσύνην ἀλεγεινήν.
Il.24.31 ἀλλʼ ὅτε δή ῥʼ ἐκ τοῖο δυωδεκάτη γένετʼ ἠώς,
Il.24.32 καὶ τότʼ ἄρʼ ἀθανάτοισι μετηύδα Φοῖβος Ἀπόλλων·
Il.24.33 σχέτλιοί ἐστε θεοί, δηλήμονες· οὔ νύ ποθʼ ὑμῖν
Il.24.34 Ἕκτωρ μηρίʼ ἔκηε βοῶν αἰγῶν τε τελείων;
Il.24.35 τὸν νῦν οὐκ ἔτλητε νέκυν περ ἐόντα σαῶσαι
Il.24.36 ᾗ τʼ ἀλόχῳ ἰδέειν καὶ μητέρι καὶ τέκεϊ ᾧ
Il.24.37 καὶ πατέρι Πριάμῳ λαοῖσί τε, τοί κέ μιν ὦκα
Il.24.38 ἐν πυρὶ κήαιεν καὶ ἐπὶ κτέρεα κτερίσαιεν.
Il.24.39 ἀλλʼ ὀλοῷ Ἀχιλῆϊ θεοὶ βούλεσθʼ ἐπαρήγειν,
Il.24.40 ᾧ οὔτʼ ἂρ φρένες εἰσὶν ἐναίσιμοι οὔτε νόημα
Il.24.41 γναμπτὸν ἐνὶ στήθεσσι, λέων δʼ ὣς ἄγρια οἶδεν,
Il.24.42 ὅς τʼ ἐπεὶ ἂρ μεγάλῃ τε βίῃ καὶ ἀγήνορι θυμῷ
Il.24.43 εἴξας εἶσʼ ἐπὶ μῆλα βροτῶν ἵνα δαῖτα λάβῃσιν·
Il.24.44 ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς
Il.24.45 γίγνεται, ἥ τʼ ἄνδρας μέγα σίνεται ἠδʼ ὀνίνησι.
Il.24.46 μέλλει μέν πού τις καὶ φίλτερον ἄλλον ὀλέσσαι
Il.24.47 ἠὲ κασίγνητον ὁμογάστριον ἠὲ καὶ υἱόν·
Il.24.48 ἀλλʼ ἤτοι κλαύσας καὶ ὀδυράμενος μεθέηκε·
Il.24.49 τλητὸν γὰρ Μοῖραι θυμὸν θέσαν ἀνθρώποισιν.
Il.24.50 αὐτὰρ ὅ γʼ Ἕκτορα δῖον, ἐπεὶ φίλον ἦτορ ἀπηύρα,
Il.24.51 ἵππων ἐξάπτων περὶ σῆμʼ ἑτάροιο φίλοιο
Il.24.52 ἕλκει· οὐ μήν οἱ τό γε κάλλιον οὐδέ τʼ ἄμεινον.
Il.24.53 μὴ ἀγαθῷ περ ἐόντι νεμεσσηθέωμέν οἱ ἡμεῖς·
Il.24.54 κωφὴν γὰρ δὴ γαῖαν ἀεικίζει μενεαίνων.
Il.24.55 τὸν δὲ χολωσαμένη προσέφη λευκώλενος Ἥρη·
Il.24.56 εἴη κεν καὶ τοῦτο τεὸν ἔπος ἀργυρότοξε
Il.24.57 εἰ δὴ ὁμὴν Ἀχιλῆϊ καὶ Ἕκτορι θήσετε τιμήν.
Il.24.58 Ἕκτωρ μὲν θνητός τε γυναῖκά τε θήσατο μαζόν·
Il.24.59 αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ
Il.24.60 θρέψά τε καὶ ἀτίτηλα καὶ ἀνδρὶ πόρον παράκοιτιν
Il.24.61 Πηλέϊ, ὃς περὶ κῆρι φίλος γένετʼ ἀθανάτοισι.
Il.24.62 πάντες δʼ ἀντιάασθε θεοὶ γάμου· ἐν δὲ σὺ τοῖσι
Il.24.63 δαίνυʼ ἔχων φόρμιγγα κακῶν ἕταρʼ, αἰὲν ἄπιστε.
Il.24.64 τὴν δʼ ἀπαμειβόμενος προσέφη νεφεληγερέτα Ζεύς·
Il.24.65 Ἥρη μὴ δὴ πάμπαν ἀποσκύδμαινε θεοῖσιν·
Il.24.66 οὐ μὲν γὰρ τιμή γε μίʼ ἔσσεται· ἀλλὰ καὶ Ἕκτωρ
Il.24.67 φίλτατος ἔσκε θεοῖσι βροτῶν οἳ ἐν Ἰλίῳ εἰσίν·
Il.24.68 ὣς γὰρ ἔμοιγʼ, ἐπεὶ οὔ τι φίλων ἡμάρτανε δώρων.
Il.24.69 οὐ γάρ μοί ποτε βωμὸς ἐδεύετο δαιτὸς ἐΐσης
Il.24.70 λοιβῆς τε κνίσης τε· τὸ γὰρ λάχομεν γέρας ἡμεῖς.
Il.24.71 ἀλλʼ ἤτοι κλέψαι μὲν ἐάσομεν, οὐδέ πῃ ἔστι,
Il.24.72 λάθρῃ Ἀχιλλῆος θρασὺν Ἕκτορα· ἦ γάρ οἱ αἰεὶ
Il.24.73 μήτηρ παρμέμβλωκεν ὁμῶς νύκτάς τε καὶ ἦμαρ.
Il.24.74 ἀλλʼ εἴ τις καλέσειε θεῶν Θέτιν ἆσσον ἐμεῖο,
Il.24.75 ὄφρά τί οἱ εἴπω πυκινὸν ἔπος, ὥς κεν Ἀχιλλεὺς
Il.24.76 δώρων ἐκ Πριάμοιο λάχῃ ἀπό θʼ Ἕκτορα λύσῃ.
Il.24.77 ὣς ἔφατʼ, ὦρτο δὲ Ἶρις ἀελλόπος ἀγγελέουσα,
Il.24.78 μεσσηγὺς δὲ Σάμου τε καὶ Ἴμβρου παιπαλοέσσης
Il.24.79 ἔνθορε μείλανι πόντῳ· ἐπεστονάχησε δὲ λίμνη.
Il.24.80 ἣ δὲ μολυβδαίνῃ ἰκέλη ἐς βυσσὸν ὄρουσεν,
Il.24.81 ἥ τε κατʼ ἀγραύλοιο βοὸς κέρας ἐμβεβαυῖα
Il.24.82 ἔρχεται ὠμηστῇσιν ἐπʼ ἰχθύσι κῆρα φέρουσα.
Il.24.83 εὗρε δʼ ἐνὶ σπῆϊ γλαφυρῷ Θέτιν, ἀμφὶ δʼ ἄρʼ ἄλλαι
Il.24.84 εἵαθʼ ὁμηγερέες ἅλιαι θεαί· ἣ δʼ ἐνὶ μέσσῃς
Il.24.85 κλαῖε μόρον οὗ παιδὸς ἀμύμονος, ὅς οἱ ἔμελλε
Il.24.86 φθίσεσθʼ ἐν Τροίῃ ἐριβώλακι τηλόθι πάτρης.
Il.24.87 ἀγχοῦ δʼ ἱσταμένη προσέφη πόδας ὠκέα Ἶρις·
Il.24.88 ὄρσο Θέτι· καλέει Ζεὺς ἄφθιτα μήδεα εἰδώς.
Il.24.89 τὴν δʼ ἠμείβετʼ ἔπειτα θεὰ Θέτις ἀργυρόπεζα·
Il.24.90 τίπτέ με κεῖνος ἄνωγε μέγας θεός; αἰδέομαι δὲ
Il.24.91 μίσγεσθʼ ἀθανάτοισιν, ἔχω δʼ ἄχεʼ ἄκριτα θυμῷ.
Il.24.92 εἶμι μέν, οὐδʼ ἅλιον ἔπος ἔσσεται ὅττί κεν εἴπῃ.
Il.24.93 ὣς ἄρα φωνήσασα κάλυμμʼ ἕλε δῖα θεάων
Il.24.94 κυάνεον, τοῦ δʼ οὔ τι μελάντερον ἔπλετο ἔσθος.
Il.24.95 βῆ δʼ ἰέναι, πρόσθεν δὲ ποδήνεμος ὠκέα Ἶρις
Il.24.96 ἡγεῖτʼ· ἀμφὶ δʼ ἄρα σφι λιάζετο κῦμα θαλάσσης.
Il.24.97 ἀκτὴν δʼ ἐξαναβᾶσαι ἐς οὐρανὸν ἀϊχθήτην,
Il.24.98 εὗρον δʼ εὐρύοπα Κρονίδην, περὶ δʼ ἄλλοι ἅπαντες
Il.24.99 εἵαθʼ ὁμηγερέες μάκαρες θεοὶ αἰὲν ἐόντες.
Il.24.100 ἣ δʼ ἄρα πὰρ Διὶ πατρὶ καθέζετο, εἶξε δʼ Ἀθήνη.
Il.24.101 Ἥρη δὲ χρύσεον καλὸν δέπας ἐν χερὶ θῆκε
Il.24.102 καί ῥʼ εὔφρηνʼ ἐπέεσσι· Θέτις δʼ ὤρεξε πιοῦσα.
Il.24.103 τοῖσι δὲ μύθων ἦρχε πατὴρ ἀνδρῶν τε θεῶν τε·
Il.24.104 ἤλυθες Οὔλυμπον δὲ θεὰ Θέτι κηδομένη περ,
Il.24.105 πένθος ἄλαστον ἔχουσα μετὰ φρεσίν· οἶδα καὶ αὐτός·
Il.24.106 ἀλλὰ καὶ ὧς ἐρέω τοῦ σʼ εἵνεκα δεῦρο κάλεσσα.
Il.24.107 ἐννῆμαρ δὴ νεῖκος ἐν ἀθανάτοισιν ὄρωρεν
Il.24.108 Ἕκτορος ἀμφὶ νέκυι καὶ Ἀχιλλῆϊ πτολιπόρθῳ·
Il.24.109 κλέψαι δʼ ὀτρύνουσιν ἐΰσκοπον ἀργεϊφόντην·
Il.24.110 αὐτὰρ ἐγὼ τόδε κῦδος Ἀχιλλῆϊ προτιάπτω
Il.24.111 αἰδῶ καὶ φιλότητα τεὴν μετόπισθε φυλάσσων.
Il.24.112 αἶψα μάλʼ ἐς στρατὸν ἐλθὲ καὶ υἱέϊ σῷ ἐπίτειλον·
Il.24.113 σκύζεσθαί οἱ εἰπὲ θεούς, ἐμὲ δʼ ἔξοχα πάντων
Il.24.114 ἀθανάτων κεχολῶσθαι, ὅτι φρεσὶ μαινομένῃσιν
Il.24.115 Ἕκτορʼ ἔχει παρὰ νηυσὶ κορωνίσιν οὐδʼ ἀπέλυσεν,
Il.24.116 αἴ κέν πως ἐμέ τε δείσῃ ἀπό θʼ Ἕκτορα λύσῃ.
Il.24.117 αὐτὰρ ἐγὼ Πριάμῳ μεγαλήτορι Ἶριν ἐφήσω
Il.24.118 λύσασθαι φίλον υἱὸν ἰόντʼ ἐπὶ νῆας Ἀχαιῶν,
Il.24.119 δῶρα δʼ Ἀχιλλῆϊ φερέμεν, τά κε θυμὸν ἰήνῃ.
Il.24.120 ὣς ἔφατʼ, οὐδʼ ἀπίθησε θεὰ Θέτις ἀργυρόπεζα,
Il.24.121 βῆ δὲ κατʼ Οὐλύμποιο καρήνων ἀΐξασα,
Il.24.122 ἷξεν δʼ ἐς κλισίην οὗ υἱέος· ἔνθʼ ἄρα τόν γε
Il.24.123 εὗρʼ ἁδινὰ στενάχοντα· φίλοι δʼ ἀμφʼ αὐτὸν ἑταῖροι
Il.24.124 ἐσσυμένως ἐπένοντο καὶ ἐντύνοντο ἄριστον·
Il.24.125 τοῖσι δʼ ὄϊς λάσιος μέγας ἐν κλισίῃ ἱέρευτο.
Il.24.126 ἣ δὲ μάλʼ ἄγχʼ αὐτοῖο καθέζετο πότνια μήτηρ,
Il.24.127 χειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζε·
Il.24.128 τέκνον ἐμὸν τέο μέχρις ὀδυρόμενος καὶ ἀχεύων
Il.24.129 σὴν ἔδεαι κραδίην μεμνημένος οὔτέ τι σίτου
Il.24.130 οὔτʼ εὐνῆς; ἀγαθὸν δὲ γυναικί περ ἐν φιλότητι
Il.24.131 μίσγεσθʼ· οὐ γάρ μοι δηρὸν βέῃ, ἀλλά τοι ἤδη
Il.24.132 ἄγχι παρέστηκεν θάνατος καὶ μοῖρα κραταιή.
Il.24.133 ἀλλʼ ἐμέθεν ξύνες ὦκα, Διὸς δέ τοι ἄγγελός εἰμι·
Il.24.134 σκύζεσθαι σοί φησι θεούς, ἑὲ δʼ ἔξοχα πάντων
Il.24.135 ἀθανάτων κεχολῶσθαι, ὅτι φρεσὶ μαινομένῃσιν
Il.24.136 Ἕκτορʼ ἔχεις παρὰ νηυσὶ κορωνίσιν οὐδʼ ἀπέλυσας.
Il.24.137 ἀλλʼ ἄγε δὴ λῦσον, νεκροῖο δὲ δέξαι ἄποινα.
Il.24.138 τὴν δʼ ἀπαμειβόμενος προσέφη πόδας ὠκὺς Ἀχιλλεύς·
Il.24.139 τῇδʼ εἴη· ὃς ἄποινα φέροι καὶ νεκρὸν ἄγοιτο,
Il.24.140 εἰ δὴ πρόφρονι θυμῷ Ὀλύμπιος αὐτὸς ἀνώγει.
Il.24.141 ὣς οἵ γʼ ἐν νηῶν ἀγύρει μήτηρ τε καὶ υἱὸς
Il.24.142 πολλὰ πρὸς ἀλλήλους ἔπεα πτερόεντʼ ἀγόρευον.
Il.24.143 Ἶριν δʼ ὄτρυνε Κρονίδης εἰς Ἴλιον ἱρήν·
Il.24.144 βάσκʼ ἴθι Ἶρι ταχεῖα λιποῦσʼ ἕδος Οὐλύμποιο
Il.24.145 ἄγγειλον Πριάμῳ μεγαλήτορι Ἴλιον εἴσω
Il.24.146 λύσασθαι φίλον υἱὸν ἰόντʼ ἐπὶ νῆας Ἀχαιῶν,
Il.24.147 δῶρα δʼ Ἀχιλλῆϊ φερέμεν τά κε θυμὸν ἰήνῃ
Il.24.148 οἶον, μὴ δέ τις ἄλλος ἅμα Τρώων ἴτω ἀνήρ.
Il.24.149 κῆρύξ τίς οἱ ἕποιτο γεραίτερος, ὅς κʼ ἰθύνοι
Il.24.150 ἡμιόνους καὶ ἄμαξαν ἐΰτροχον, ἠδὲ καὶ αὖτις
Il.24.151 νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.
Il.24.152 μὴ δέ τί οἱ θάνατος μελέτω φρεσὶ μὴ δέ τι τάρβος·
Il.24.153 τοῖον γάρ οἱ πομπὸν ὀπάσσομεν ἀργεϊφόντην,
Il.24.154 ὃς ἄξει εἷός κεν ἄγων Ἀχιλῆϊ πελάσσῃ.
Il.24.155 αὐτὰρ ἐπὴν ἀγάγῃσιν ἔσω κλισίην Ἀχιλῆος,
Il.24.156 οὔτʼ αὐτὸς κτενέει ἀπό τʼ ἄλλους πάντας ἐρύξει·
Il.24.157 οὔτε γάρ ἐστʼ ἄφρων οὔτʼ ἄσκοπος οὔτʼ ἀλιτήμων,
Il.24.158 ἀλλὰ μάλʼ ἐνδυκέως ἱκέτεω πεφιδήσεται ἀνδρός.
Il.24.159 ὣς ἔφατʼ, ὦρτο δὲ Ἶρις ἀελλόπος ἀγγελέουσα.
Il.24.160 ἷξεν δʼ ἐς Πριάμοιο, κίχεν δʼ ἐνοπήν τε γόον τε.
Il.24.161 παῖδες μὲν πατέρʼ ἀμφὶ καθήμενοι ἔνδοθεν αὐλῆς
Il.24.162 δάκρυσιν εἵματʼ ἔφυρον, ὃ δʼ ἐν μέσσοισι γεραιὸς
Il.24.163 ἐντυπὰς ἐν χλαίνῃ κεκαλυμμένος· ἀμφὶ δὲ πολλὴ
Il.24.164 κόπρος ἔην κεφαλῇ τε καὶ αὐχένι τοῖο γέροντος
Il.24.165 τήν ῥα κυλινδόμενος καταμήσατο χερσὶν ἑῇσι.
Il.24.166 θυγατέρες δʼ ἀνὰ δώματʼ ἰδὲ νυοὶ ὠδύροντο
Il.24.167 τῶν μιμνησκόμεναι οἳ δὴ πολέες τε καὶ ἐσθλοὶ
Il.24.168 χερσὶν ὑπʼ Ἀργείων κέατο ψυχὰς ὀλέσαντες.
Il.24.169 στῆ δὲ παρὰ Πρίαμον Διὸς ἄγγελος, ἠδὲ προσηύδα
Il.24.170 τυτθὸν φθεγξαμένη· τὸν δὲ τρόμος ἔλλαβε γυῖα·
Il.24.171 θάρσει Δαρδανίδη Πρίαμε φρεσί, μὴ δέ τι τάρβει·
Il.24.172 οὐ μὲν γάρ τοι ἐγὼ κακὸν ὀσσομένη τόδʼ ἱκάνω
Il.24.173 ἀλλʼ ἀγαθὰ φρονέουσα· Διὸς δέ τοι ἄγγελός εἰμι,
Il.24.174 ὅς σευ ἄνευθεν ἐὼν μέγα κήδεται ἠδʼ ἐλεαίρει.
Il.24.175 λύσασθαί σʼ ἐκέλευσεν Ὀλύμπιος Ἕκτορα δῖον,
Il.24.176 δῶρα δʼ Ἀχιλλῆϊ φερέμεν τά κε θυμὸν ἰήνῃ
Il.24.177 οἶον, μὴ δέ τις ἄλλος ἅμα Τρώων ἴτω ἀνήρ.
Il.24.178 κῆρύξ τίς τοι ἕποιτο γεραίτερος, ὅς κʼ ἰθύνοι
Il.24.179 ἡμιόνους καὶ ἄμαξαν ἐΰτροχον, ἠδὲ καὶ αὖτις
Il.24.180 νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.
Il.24.181 μὴ δέ τί τοι θάνατος μελέτω φρεσὶ μηδέ τι τάρβος·
Il.24.182 τοῖος γάρ τοι πομπὸς ἅμʼ ἕψεται ἀργεϊφόντης,
Il.24.183 ὅς σʼ ἄξει εἷός κεν ἄγων Ἀχιλῆϊ πελάσσῃ.
Il.24.184 αὐτὰρ ἐπὴν ἀγάγῃσιν ἔσω κλισίην Ἀχιλῆος,
Il.24.185 οὔτʼ αὐτὸς κτενέει ἀπό τʼ ἄλλους πάντας ἐρύξει·
Il.24.186 οὔτε γάρ ἔστʼ ἄφρων οὔτʼ ἄσκοπος οὔτʼ ἀλιτήμων,
Il.24.187 ἀλλὰ μάλʼ ἐνδυκέως ἱκέτεω πεφιδήσεται ἀνδρός.
Il.24.188 ἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,
Il.24.189 αὐτὰρ ὅ γʼ υἷας ἄμαξαν ἐΰτροχον ἡμιονείην
Il.24.190 ὁπλίσαι ἠνώγει, πείρινθα δὲ δῆσαι ἐπʼ αὐτῆς.
Il.24.191 αὐτὸς δʼ ἐς θάλαμον κατεβήσετο κηώεντα
Il.24.192 κέδρινον ὑψόροφον, ὃς γλήνεα πολλὰ κεχάνδει·
Il.24.193 ἐς δʼ ἄλοχον Ἑκάβην ἐκαλέσσατο φώνησέν τε·
Il.24.194 δαιμονίη Διόθεν μοι Ὀλύμπιος ἄγγελος ἦλθε
Il.24.195 λύσασθαι φίλον υἱὸν ἰόντʼ ἐπὶ νῆας Ἀχαιῶν,
Il.24.196 δῶρα δʼ Ἀχιλλῆϊ φερέμεν τά κε θυμὸν ἰήνῃ.
Il.24.197 ἀλλʼ ἄγε μοι τόδε εἰπὲ τί τοι φρεσὶν εἴδεται εἶναι;
Il.24.198 αἰνῶς γάρ μʼ αὐτόν γε μένος καὶ θυμὸς ἄνωγε
Il.24.199 κεῖσʼ ἰέναι ἐπὶ νῆας ἔσω στρατὸν εὐρὺν Ἀχαιῶν.
Il.24.200 ὣς φάτο, κώκυσεν δὲ γυνὴ καὶ ἀμείβετο μύθῳ·
Il.24.201 ὤ μοι πῇ δή τοι φρένες οἴχονθʼ, ᾗς τὸ πάρος περ
Il.24.202 ἔκλεʼ ἐπʼ ἀνθρώπους ξείνους ἠδʼ οἷσιν ἀνάσσεις;
Il.24.203 πῶς ἐθέλεις ἐπὶ νῆας Ἀχαιῶν ἐλθέμεν οἶος
Il.24.204 ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς
Il.24.205 υἱέας ἐξενάριξε· σιδήρειόν νύ τοι ἦτορ.
Il.24.206 εἰ γάρ σʼ αἱρήσει καὶ ἐσόψεται ὀφθαλμοῖσιν
Il.24.207 ὠμηστὴς καὶ ἄπιστος ἀνὴρ ὅ γε οὔ σʼ ἐλεήσει,
Il.24.208 οὐδέ τί σʼ αἰδέσεται. νῦν δὲ κλαίωμεν ἄνευθεν
Il.24.209 ἥμενοι ἐν μεγάρῳ· τῷ δʼ ὥς ποθι Μοῖρα κραταιὴ
Il.24.210 γιγνομένῳ ἐπένησε λίνῳ, ὅτε μιν τέκον αὐτή,
Il.24.211 ἀργίποδας κύνας ἆσαι ἑῶν ἀπάνευθε τοκήων
Il.24.212 ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι
Il.24.213 ἐσθέμεναι προσφῦσα· τότʼ ἄντιτα ἔργα γένοιτο
Il.24.214 παιδὸς ἐμοῦ, ἐπεὶ οὔ ἑ κακιζόμενόν γε κατέκτα,
Il.24.215 ἀλλὰ πρὸ Τρώων καὶ Τρωϊάδων βαθυκόλπων
Il.24.216 ἑσταότʼ οὔτε φόβου μεμνημένον οὔτʼ ἀλεωρῆς.
Il.24.217 τὴν δʼ αὖτε προσέειπε γέρων Πρίαμος θεοειδής·
Il.24.218 μή μʼ ἐθέλοντʼ ἰέναι κατερύκανε, μὴ δέ μοι αὐτὴ
Il.24.219 ὄρνις ἐνὶ μεγάροισι κακὸς πέλευ· οὐδέ με πείσεις.
Il.24.220 εἰ μὲν γάρ τίς μʼ ἄλλος ἐπιχθονίων ἐκέλευεν,
Il.24.221 ἢ οἳ μάντιές εἰσι θυοσκόοι ἢ ἱερῆες,
Il.24.222 ψεῦδός κεν φαῖμεν καὶ νοσφιζοίμεθα μᾶλλον·
Il.24.223 νῦν δʼ, αὐτὸς γὰρ ἄκουσα θεοῦ καὶ ἐσέδρακον ἄντην,
Il.24.224 εἶμι καὶ οὐχ ἅλιον ἔπος ἔσσεται. εἰ δέ μοι αἶσα
Il.24.225 τεθνάμεναι παρὰ νηυσὶν Ἀχαιῶν χαλκοχιτώνων
Il.24.226 βούλομαι· αὐτίκα γάρ με κατακτείνειεν Ἀχιλλεὺς
Il.24.227 ἀγκὰς ἑλόντʼ ἐμὸν υἱόν, ἐπὴν γόου ἐξ ἔρον εἵην.
Il.24.228 ἦ καὶ φωριαμῶν ἐπιθήματα κάλʼ ἀνέῳγεν·
Il.24.229 ἔνθεν δώδεκα μὲν περικαλλέας ἔξελε πέπλους,
Il.24.230 δώδεκα δʼ ἁπλοΐδας χλαίνας, τόσσους δὲ τάπητας,
Il.24.231 τόσσα δὲ φάρεα λευκά, τόσους δʼ ἐπὶ τοῖσι χιτῶνας.
Il.24.232 χρυσοῦ δὲ στήσας ἔφερεν δέκα πάντα τάλαντα,
Il.24.233 ἐκ δὲ δύʼ αἴθωνας τρίποδας, πίσυρας δὲ λέβητας,
Il.24.234 ἐκ δὲ δέπας περικαλλές, ὅ οἱ Θρῇκες πόρον ἄνδρες
Il.24.235 ἐξεσίην ἐλθόντι μέγα κτέρας· οὐδέ νυ τοῦ περ
Il.24.236 φείσατʼ ἐνὶ μεγάροις ὃ γέρων, περὶ δʼ ἤθελε θυμῷ
Il.24.237 λύσασθαι φίλον υἱόν. ὃ δὲ Τρῶας μὲν ἅπαντας
Il.24.238 αἰθούσης ἀπέεργεν ἔπεσσʼ αἰσχροῖσιν ἐνίσσων·
Il.24.239 ἔρρετε λωβητῆρες ἐλεγχέες· οὔ νυ καὶ ὑμῖν
Il.24.240 οἴκοι ἔνεστι γόος, ὅτι μʼ ἤλθετε κηδήσοντες;
Il.24.241 ἦ ὀνόσασθʼ ὅτι μοι Κρονίδης Ζεὺς ἄλγεʼ ἔδωκε
Il.24.242 παῖδʼ ὀλέσαι τὸν ἄριστον; ἀτὰρ γνώσεσθε καὶ ὔμμες·
Il.24.243 ῥηΐτεροι γὰρ μᾶλλον Ἀχαιοῖσιν δὴ ἔσεσθε
Il.24.244 κείνου τεθνηῶτος ἐναιρέμεν. αὐτὰρ ἔγωγε
Il.24.245 πρὶν ἀλαπαζομένην τε πόλιν κεραϊζομένην τε
Il.24.246 ὀφθαλμοῖσιν ἰδεῖν βαίην δόμον Ἄϊδος εἴσω.
Il.24.247 ἦ καὶ σκηπανίῳ δίεπʼ ἀνέρας· οἳ δʼ ἴσαν ἔξω
Il.24.248 σπερχομένοιο γέροντος· ὃ δʼ υἱάσιν οἷσιν ὁμόκλα
Il.24.249 νεικείων Ἕλενόν τε Πάριν τʼ Ἀγάθωνά τε δῖον
Il.24.250 Πάμμονά τʼ Ἀντίφονόν τε βοὴν ἀγαθόν τε Πολίτην
Il.24.251 Δηΐφοβόν τε καὶ Ἱππόθοον καὶ δῖον Ἀγαυόν·
Il.24.252 ἐννέα τοῖς ὃ γεραιὸς ὁμοκλήσας ἐκέλευε·
Il.24.253 σπεύσατέ μοι κακὰ τέκνα κατηφόνες· αἴθʼ ἅμα πάντες
Il.24.254 Ἕκτορος ὠφέλετʼ ἀντὶ θοῇς ἐπὶ νηυσὶ πεφάσθαι.
Il.24.255 ὤ μοι ἐγὼ πανάποτμος, ἐπεὶ τέκον υἷας ἀρίστους
Il.24.256 Τροίῃ ἐν εὐρείῃ, τῶν δʼ οὔ τινά φημι λελεῖφθαι,
Il.24.257 Μήστορά τʼ ἀντίθεον καὶ Τρωΐλον ἱππιοχάρμην
Il.24.258 Ἕκτορά θʼ, ὃς θεὸς ἔσκε μετʼ ἀνδράσιν, οὐδὲ ἐῴκει
Il.24.259 ἀνδρός γε θνητοῦ πάϊς ἔμμεναι ἀλλὰ θεοῖο.
Il.24.260 τοὺς μὲν ἀπώλεσʼ Ἄρης, τὰ δʼ ἐλέγχεα πάντα λέλειπται
Il.24.261 ψεῦσταί τʼ ὀρχησταί τε χοροιτυπίῃσιν ἄριστοι
Il.24.262 ἀρνῶν ἠδʼ ἐρίφων ἐπιδήμιοι ἁρπακτῆρες.
Il.24.263 οὐκ ἂν δή μοι ἄμαξαν ἐφοπλίσσαιτε τάχιστα,
Il.24.264 ταῦτά τε πάντʼ ἐπιθεῖτε, ἵνα πρήσσωμεν ὁδοῖο;
Il.24.265 ὣς ἔφαθʼ, οἳ δʼ ἄρα πατρὸς ὑποδείσαντες ὁμοκλὴν
Il.24.266 ἐκ μὲν ἄμαξαν ἄειραν ἐΰτροχον ἡμιονείην
Il.24.267 καλὴν πρωτοπαγέα, πείρινθα δὲ δῆσαν ἐπʼ αὐτῆς,
Il.24.268 κὰδ δʼ ἀπὸ πασσαλόφι ζυγὸν ᾕρεον ἡμιόνειον
Il.24.269 πύξινον ὀμφαλόεν εὖ οἰήκεσσιν ἀρηρός·
Il.24.270 ἐκ δʼ ἔφερον ζυγόδεσμον ἅμα ζυγῷ ἐννεάπηχυ.
Il.24.271 καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ
Il.24.272 πέζῃ ἔπι πρώτῃ, ἐπὶ δὲ κρίκον ἕστορι βάλλον,
Il.24.273 τρὶς δʼ ἑκάτερθεν ἔδησαν ἐπʼ ὀμφαλόν, αὐτὰρ ἔπειτα
Il.24.274 ἑξείης κατέδησαν, ὑπὸ γλωχῖνα δʼ ἔκαμψαν.
Il.24.275 ἐκ θαλάμου δὲ φέροντες ἐϋξέστης ἐπʼ ἀπήνης
Il.24.276 νήεον Ἑκτορέης κεφαλῆς ἀπερείσιʼ ἄποινα,
Il.24.277 ζεῦξαν δʼ ἡμιόνους κρατερώνυχας ἐντεσιεργούς,
Il.24.278 τούς ῥά ποτε Πριάμῳ Μυσοὶ δόσαν ἀγλαὰ δῶρα.
Il.24.279 ἵππους δὲ Πριάμῳ ὕπαγον ζυγόν, οὓς ὃ γεραιὸς
Il.24.280 αὐτὸς ἔχων ἀτίταλλεν ἐϋξέστῃ ἐπὶ φάτνῃ.
Il.24.281 τὼ μὲν ζευγνύσθην ἐν δώμασιν ὑψηλοῖσι
Il.24.282 κῆρυξ καὶ Πρίαμος πυκινὰ φρεσὶ μήδεʼ ἔχοντες·
Il.24.283 ἀγχίμολον δέ σφʼ ἦλθʼ Ἑκάβη τετιηότι θυμῷ
Il.24.284 οἶνον ἔχουσʼ ἐν χειρὶ μελίφρονα δεξιτερῆφι
Il.24.285 χρυσέῳ ἐν δέπαϊ, ὄφρα λείψαντε κιοίτην·
Il.24.286 στῆ δʼ ἵππων προπάροιθεν ἔπος τʼ ἔφατʼ ἔκ τʼ ὀνόμαζε·
Il.24.287 τῆ σπεῖσον Διὶ πατρί, καὶ εὔχεο οἴκαδʼ ἱκέσθαι
Il.24.288 ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς
Il.24.289 ὀτρύνει ἐπὶ νῆας ἐμεῖο μὲν οὐκ ἐθελούσης.
Il.24.290 ἀλλʼ εὔχεο σύ γʼ ἔπειτα κελαινεφέϊ Κρονίωνι
Il.24.291 Ἰδαίῳ, ὅς τε Τροίην κατὰ πᾶσαν ὁρᾶται,
Il.24.292 αἴτει δʼ οἰωνὸν ταχὺν ἄγγελον, ὅς τέ οἱ αὐτῷ
Il.24.293 φίλτατος οἰωνῶν, καί εὑ κράτος ἐστὶ μέγιστον,
Il.24.294 δεξιόν, ὄφρά μιν αὐτὸς ἐν ὀφθαλμοῖσι νοήσας
Il.24.295 τῷ πίσυνος ἐπὶ νῆας ἴῃς Δαναῶν ταχυπώλων.
Il.24.296 εἰ δέ τοι οὐ δώσει ἑὸν ἄγγελον εὐρύοπα Ζεύς,
Il.24.297 οὐκ ἂν ἔγωγέ σʼ ἔπειτα ἐποτρύνουσα κελοίμην
Il.24.298 νῆας ἐπʼ Ἀργείων ἰέναι μάλα περ μεμαῶτα.
Il.24.299 τὴν δʼ ἀπαμειβόμενος προσέφη Πρίαμος θεοειδής·
Il.24.300 ὦ γύναι οὐ μέν τοι τόδʼ ἐφιεμένῃ ἀπιθήσω.
Il.24.301 ἐσθλὸν γὰρ Διὶ χεῖρας ἀνασχέμεν αἴ κʼ ἐλεήσῃ.
Il.24.302 ἦ ῥα καὶ ἀμφίπολον ταμίην ὄτρυνʼ ὃ γεραιὸς
Il.24.303 χερσὶν ὕδωρ ἐπιχεῦαι ἀκήρατον· ἣ δὲ παρέστη
Il.24.304 χέρνιβον ἀμφίπολος πρόχοόν θʼ ἅμα χερσὶν ἔχουσα.
Il.24.305 νιψάμενος δὲ κύπελλον ἐδέξατο ἧς ἀλόχοιο·
Il.24.306 εὔχετʼ ἔπειτα στὰς μέσῳ ἕρκεϊ, λεῖβε δὲ οἶνον
Il.24.307 οὐρανὸν εἰσανιδών, καὶ φωνήσας ἔπος ηὔδα·
Il.24.308 Ζεῦ πάτερ Ἴδηθεν μεδέων κύδιστε μέγιστε
Il.24.309 δός μʼ ἐς Ἀχιλλῆος φίλον ἐλθεῖν ἠδʼ ἐλεεινόν,
Il.24.310 πέμψον δʼ οἰωνὸν ταχὺν ἄγγελον, ὅς τε σοὶ αὐτῷ
Il.24.311 φίλτατος οἰωνῶν, καί εὑ κράτος ἐστὶ μέγιστον,
Il.24.312 δεξιόν, ὄφρά μιν αὐτὸς ἐν ὀφθαλμοῖσι νοήσας
Il.24.313 τῷ πίσυνος ἐπὶ νῆας ἴω Δαναῶν ταχυπώλων.
Il.24.314 ὣς ἔφατʼ εὐχόμενος, τοῦ δʼ ἔκλυε μητίετα Ζεὺς
Il.24.315 αὐτίκα δʼ αἰετὸν ἧκε τελειότατον πετεηνῶν
Il.24.316 μόρφνον θηρητῆρʼ ὃν καὶ περκνὸν καλέουσιν.
Il.24.317 ὅσση δʼ ὑψορόφοιο θύρη θαλάμοιο τέτυκται
Il.24.318 ἀνέρος ἀφνειοῖο ἐῢ κληῗσʼ ἀραρυῖα,
Il.24.319 τόσσʼ ἄρα τοῦ ἑκάτερθεν ἔσαν πτερά· εἴσατο δέ σφι
Il.24.320 δεξιὸς ἀΐξας διὰ ἄστεος· οἳ δὲ ἰδόντες
Il.24.321 γήθησαν, καὶ πᾶσιν ἐνὶ φρεσὶ θυμὸς ἰάνθη.
Il.24.322 σπερχόμενος δʼ ὃ γεραιὸς ἑοῦ ἐπεβήσετο δίφρου,
Il.24.323 ἐκ δʼ ἔλασε προθύροιο καὶ αἰθούσης ἐριδούπου.
Il.24.324 πρόσθε μὲν ἡμίονοι ἕλκον τετράκυκλον ἀπήνην,
Il.24.325 τὰς Ἰδαῖος ἔλαυνε δαΐφρων· αὐτὰρ ὄπισθεν
Il.24.326 ἵπποι, τοὺς ὃ γέρων ἐφέπων μάστιγι κέλευε
Il.24.327 καρπαλίμως κατὰ ἄστυ· φίλοι δʼ ἅμα πάντες ἕποντο
Il.24.328 πόλλʼ ὀλοφυρόμενοι ὡς εἰ θάνατον δὲ κιόντα.
Il.24.329 οἳ δʼ ἐπεὶ οὖν πόλιος κατέβαν, πεδίον δʼ ἀφίκοντο,
Il.24.330 οἳ μὲν ἄρʼ ἄψορροι προτὶ Ἴλιον ἀπονέοντο
Il.24.331 παῖδες καὶ γαμβροί, τὼ δʼ οὐ λάθον εὐρύοπα Ζῆν
Il.24.332 ἐς πεδίον προφανέντε· ἰδὼν δʼ ἐλέησε γέροντα,
Il.24.333 αἶψα δʼ ἄρʼ Ἑρμείαν υἱὸν φίλον ἀντίον ηὔδα·
Il.24.334 Ἑρμεία, σοὶ γάρ τε μάλιστά γε φίλτατόν ἐστιν
Il.24.335 ἀνδρὶ ἑταιρίσσαι, καί τʼ ἔκλυες ᾧ κʼ ἐθέλῃσθα,
Il.24.336 βάσκʼ ἴθι καὶ Πρίαμον κοίλας ἐπὶ νῆας Ἀχαιῶν
Il.24.337 ὣς ἄγαγʼ, ὡς μήτʼ ἄρ τις ἴδῃ μήτʼ ἄρ τε νοήσῃ
Il.24.338 τῶν ἄλλων Δαναῶν, πρὶν Πηλεΐωνα δʼ ἱκέσθαι.
Il.24.339 ὣς ἔφατʼ, οὐδʼ ἀπίθησε διάκτορος ἀργεϊφόντης.
Il.24.340 αὐτίκʼ ἔπειθʼ ὑπὸ ποσσὶν ἐδήσατο καλὰ πέδιλα
Il.24.341 ἀμβρόσια χρύσεια, τά μιν φέρον ἠμὲν ἐφʼ ὑγρὴν
Il.24.342 ἠδʼ ἐπʼ ἀπείρονα γαῖαν ἅμα πνοιῇς ἀνέμοιο·
Il.24.343 εἵλετο δὲ ῥάβδον, τῇ τʼ ἀνδρῶν ὄμματα θέλγει
Il.24.344 ὧν ἐθέλει, τοὺς δʼ αὖτε καὶ ὑπνώοντας ἐγείρει·
Il.24.345 τὴν μετὰ χερσὶν ἔχων πέτετο κρατὺς ἀργεϊφόντης.
Il.24.346 αἶψα δʼ ἄρα Τροίην τε καὶ Ἑλλήσποντον ἵκανε,
Il.24.347 βῆ δʼ ἰέναι κούρῳ αἰσυμνητῆρι ἐοικὼς
Il.24.348 πρῶτον ὑπηνήτῃ, τοῦ περ χαριεστάτη ἥβη.
Il.24.349 οἳ δʼ ἐπεὶ οὖν μέγα σῆμα παρὲξ Ἴλοιο ἔλασσαν,
Il.24.350 στῆσαν ἄρʼ ἡμιόνους τε καὶ ἵππους ὄφρα πίοιεν
Il.24.351 ἐν ποταμῷ· δὴ γὰρ καὶ ἐπὶ κνέφας ἤλυθε γαῖαν.
Il.24.352 τὸν δʼ ἐξ ἀγχιμόλοιο ἰδὼν ἐφράσσατο κῆρυξ
Il.24.353 Ἑρμείαν, ποτὶ δὲ Πρίαμον φάτο φώνησέν τε·
Il.24.354 φράζεο Δαρδανίδη· φραδέος νόου ἔργα τέτυκται.
Il.24.355 ἄνδρʼ ὁρόω, τάχα δʼ ἄμμε διαρραίσεσθαι ὀΐω.
Il.24.356 ἀλλʼ ἄγε δὴ φεύγωμεν ἐφʼ ἵππων, ἤ μιν ἔπειτα
Il.24.357 γούνων ἁψάμενοι λιτανεύσομεν αἴ κʼ ἐλεήσῃ.
Il.24.358 ὣς φάτο, σὺν δὲ γέροντι νόος χύτο, δείδιε δʼ αἰνῶς,
Il.24.359 ὀρθαὶ δὲ τρίχες ἔσταν ἐνὶ γναμπτοῖσι μέλεσσι,
Il.24.360 στῆ δὲ ταφών· αὐτὸς δʼ ἐριούνιος ἐγγύθεν ἐλθὼν
Il.24.361 χεῖρα γέροντος ἑλὼν ἐξείρετο καὶ προσέειπε·
Il.24.362 πῇ πάτερ ὧδʼ ἵππους τε καὶ ἡμιόνους ἰθύνεις
Il.24.363 νύκτα διʼ ἀμβροσίην, ὅτε θʼ εὕδουσι βροτοὶ ἄλλοι;
Il.24.364 οὐδὲ σύ γʼ ἔδεισας μένεα πνείοντας Ἀχαιούς,
Il.24.365 οἵ τοι δυσμενέες καὶ ἀνάρσιοι ἐγγὺς ἔασι;
Il.24.366 τῶν εἴ τίς σε ἴδοιτο θοὴν διὰ νύκτα μέλαιναν
Il.24.367 τοσσάδʼ ὀνείατʼ ἄγοντα, τίς ἂν δή τοι νόος εἴη;
Il.24.368 οὔτʼ αὐτὸς νέος ἐσσί, γέρων δέ τοι οὗτος ὀπηδεῖ,
Il.24.369 ἄνδρʼ ἀπαμύνασθαι, ὅτε τις πρότερος χαλεπήνῃ.
Il.24.370 ἀλλʼ ἐγὼ οὐδέν σε ῥέξω κακά, καὶ δέ κεν ἄλλον
Il.24.371 σεῦ ἀπαλεξήσαιμι· φίλῳ δέ σε πατρὶ ἐΐσκω.
Il.24.372 τὸν δʼ ἠμείβετʼ ἔπειτα γέρων Πρίαμος θεοειδής·
Il.24.373 οὕτω πῃ τάδε γʼ ἐστὶ φίλον τέκος ὡς ἀγορεύεις.
Il.24.374 ἀλλʼ ἔτι τις καὶ ἐμεῖο θεῶν ὑπερέσχεθε χεῖρα,
Il.24.375 ὅς μοι τοιόνδʼ ἧκεν ὁδοιπόρον ἀντιβολῆσαι
Il.24.376 αἴσιον, οἷος δὴ σὺ δέμας καὶ εἶδος ἀγητός,
Il.24.377 πέπνυσαί τε νόῳ, μακάρων δʼ ἔξεσσι τοκήων.
Il.24.378 τὸν δʼ αὖτε προσέειπε διάκτορος ἀργεϊφόντης·
Il.24.379 ναὶ δὴ ταῦτά γε πάντα γέρον κατὰ μοῖραν ἔειπες.
Il.24.380 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Il.24.381 ἠέ πῃ ἐκπέμπεις κειμήλια πολλὰ καὶ ἐσθλὰ
Il.24.382 ἄνδρας ἐς ἀλλοδαποὺς ἵνα περ τάδε τοι σόα μίμνῃ,
Il.24.383 ἦ ἤδη πάντες καταλείπετε Ἴλιον ἱρὴν
Il.24.384 δειδιότες· τοῖος γὰρ ἀνὴρ ὤριστος ὄλωλε
Il.24.385 σὸς πάϊς· οὐ μὲν γάρ τι μάχης ἐπιδεύετʼ Ἀχαιῶν.
Il.24.386 τὸν δʼ ἠμείβετʼ ἔπειτα γέρων Πρίαμος θεοειδής·
Il.24.387 τίς δὲ σύ ἐσσι φέριστε τέων δʼ ἔξεσσι τοκήων;
Il.24.388 ὥς μοι καλὰ τὸν οἶτον ἀπότμου παιδὸς ἔνισπες.
Il.24.389 τὸν δʼ αὖτε προσέειπε διάκτορος ἀργεϊφόντης·
Il.24.390 πειρᾷ ἐμεῖο γεραιὲ καὶ εἴρεαι Ἕκτορα δῖον.
Il.24.391 τὸν μὲν ἐγὼ μάλα πολλὰ μάχῃ ἔνι κυδιανείρῃ
Il.24.392 ὀφθαλμοῖσιν ὄπωπα, καὶ εὖτʼ ἐπὶ νηυσὶν ἐλάσσας
Il.24.393 Ἀργείους κτείνεσκε δαΐζων ὀξέϊ χαλκῷ·
Il.24.394 ἡμεῖς δʼ ἑσταότες θαυμάζομεν· οὐ γὰρ Ἀχιλλεὺς
Il.24.395 εἴα μάρνασθαι κεχολωμένος Ἀτρεΐωνι.
Il.24.396 τοῦ γὰρ ἐγὼ θεράπων, μία δʼ ἤγαγε νηῦς εὐεργής·
Il.24.397 Μυρμιδόνων δʼ ἔξειμι, πατὴρ δέ μοί ἐστι Πολύκτωρ.
Il.24.398 ἀφνειὸς μὲν ὅ γʼ ἐστί, γέρων δὲ δὴ ὡς σύ περ ὧδε,
Il.24.399 ἓξ δέ οἱ υἷες ἔασιν, ἐγὼ δέ οἱ ἕβδομός εἰμι·
Il.24.400 τῶν μέτα παλλόμενος κλήρῳ λάχον ἐνθάδʼ ἕπεσθαι.
Il.24.401 νῦν δʼ ἦλθον πεδίον δʼ ἀπὸ νηῶν· ἠῶθεν γὰρ
Il.24.402 θήσονται περὶ ἄστυ μάχην ἑλίκωπες Ἀχαιοί.
Il.24.403 ἀσχαλόωσι γὰρ οἵδε καθήμενοι, οὐδὲ δύνανται
Il.24.404 ἴσχειν ἐσσυμένους πολέμου βασιλῆες Ἀχαιῶν.
Il.24.405 τὸν δʼ ἠμείβετʼ ἔπειτα γέρων Πρίαμος θεοειδής·
Il.24.406 εἰ μὲν δὴ θεράπων Πηληϊάδεω Ἀχιλῆος
Il.24.407 εἴς, ἄγε δή μοι πᾶσαν ἀληθείην κατάλεξον,
Il.24.408 ἢ ἔτι πὰρ νήεσσιν ἐμὸς πάϊς, ἦέ μιν ἤδη
Il.24.409 ᾗσι κυσὶν μελεϊστὶ ταμὼν προύθηκεν Ἀχιλλεύς.
Il.24.410 τὸν δʼ αὖτε προσέειπε διάκτορος ἀργεϊφόντης·
Il.24.411 ὦ γέρον οὔ πω τόν γε κύνες φάγον οὐδʼ οἰωνοί,
Il.24.412 ἀλλʼ ἔτι κεῖνος κεῖται Ἀχιλλῆος παρὰ νηῒ
Il.24.413 αὔτως ἐν κλισίῃσι· δυωδεκάτη δέ οἱ ἠὼς
Il.24.414 κειμένῳ, οὐδέ τί οἱ χρὼς σήπεται, οὐδέ μιν εὐλαὶ
Il.24.415 ἔσθουσʼ, αἵ ῥά τε φῶτας ἀρηϊφάτους κατέδουσιν.
Il.24.416 ἦ μέν μιν περὶ σῆμα ἑοῦ ἑτάροιο φίλοιο
Il.24.417 ἕλκει ἀκηδέστως ἠὼς ὅτε δῖα φανήῃ,
Il.24.418 οὐδέ μιν αἰσχύνει· θηοῖό κεν αὐτὸς ἐπελθὼν
Il.24.419 οἷον ἐερσήεις κεῖται, περὶ δʼ αἷμα νένιπται,
Il.24.420 οὐδέ ποθι μιαρός· σὺν δʼ ἕλκεα πάντα μέμυκεν
Il.24.421 ὅσσʼ ἐτύπη· πολέες γὰρ ἐν αὐτῷ χαλκὸν ἔλασσαν.
Il.24.422 ὥς τοι κήδονται μάκαρες θεοὶ υἷος ἑῆος
Il.24.423 καὶ νέκυός περ ἐόντος, ἐπεί σφι φίλος περὶ κῆρι.
Il.24.424 ὣς φάτο, γήθησεν δʼ ὃ γέρων, καὶ ἀμείβετο μύθῳ·
Il.24.425 ὦ τέκος, ἦ ῥʼ ἀγαθὸν καὶ ἐναίσιμα δῶρα διδοῦναι
Il.24.426 ἀθανάτοις, ἐπεὶ οὔ ποτʼ ἐμὸς πάϊς, εἴ ποτʼ ἔην γε,
Il.24.427 λήθετʼ ἐνὶ μεγάροισι θεῶν οἳ Ὄλυμπον ἔχουσι·
Il.24.428 τώ οἱ ἀπεμνήσαντο καὶ ἐν θανάτοιό περ αἴσῃ.
Il.24.429 ἀλλʼ ἄγε δὴ τόδε δέξαι ἐμεῦ πάρα καλὸν ἄλεισον,
Il.24.430 αὐτόν τε ῥῦσαι, πέμψον δέ με σύν γε θεοῖσιν,
Il.24.431 ὄφρά κεν ἐς κλισίην Πηληϊάδεω ἀφίκωμαι.
Il.24.432 τὸν δʼ αὖτε προσέειπε διάκτορος ἀργεϊφόντης·
Il.24.433 πειρᾷ ἐμεῖο γεραιὲ νεωτέρου, οὐδέ με πείσεις,
Il.24.434 ὅς με κέλῃ σέο δῶρα παρὲξ Ἀχιλῆα δέχεσθαι.
Il.24.435 τὸν μὲν ἐγὼ δείδοικα καὶ αἰδέομαι περὶ κῆρι
Il.24.436 συλεύειν, μή μοί τι κακὸν μετόπισθε γένηται.
Il.24.437 σοὶ δʼ ἂν ἐγὼ πομπὸς καί κε κλυτὸν Ἄργος ἱκοίμην,
Il.24.438 ἐνδυκέως ἐν νηῒ θοῇ ἢ πεζὸς ὁμαρτέων·
Il.24.439 οὐκ ἄν τίς τοι πομπὸν ὀνοσσάμενος μαχέσαιτο.
Il.24.440 ἦ καὶ ἀναΐξας ἐριούνιος ἅρμα καὶ ἵππους
Il.24.441 καρπαλίμως μάστιγα καὶ ἡνία λάζετο χερσίν,
Il.24.442 ἐν δʼ ἔπνευσʼ ἵπποισι καὶ ἡμιόνοις μένος ἠΰ.
Il.24.443 ἀλλʼ ὅτε δὴ πύργους τε νεῶν καὶ τάφρον ἵκοντο,
Il.24.444 οἳ δὲ νέον περὶ δόρπα φυλακτῆρες πονέοντο,
Il.24.445 τοῖσι δʼ ἐφʼ ὕπνον ἔχευε διάκτορος ἀργεϊφόντης
Il.24.446 πᾶσιν, ἄφαρ δʼ ὤϊξε πύλας καὶ ἀπῶσεν ὀχῆας,
Il.24.447 ἐς δʼ ἄγαγε Πρίαμόν τε καὶ ἀγλαὰ δῶρʼ ἐπʼ ἀπήνης.
Il.24.448 ἀλλʼ ὅτε δὴ κλισίην Πηληϊάδεω ἀφίκοντο
Il.24.449 ὑψηλήν, τὴν Μυρμιδόνες ποίησαν ἄνακτι
Il.24.450 δοῦρʼ ἐλάτης κέρσαντες· ἀτὰρ καθύπερθεν ἔρεψαν
Il.24.451 λαχνήεντʼ ὄροφον λειμωνόθεν ἀμήσαντες·
Il.24.452 ἀμφὶ δέ οἱ μεγάλην αὐλὴν ποίησαν ἄνακτι
Il.24.453 σταυροῖσιν πυκινοῖσι· θύρην δʼ ἔχε μοῦνος ἐπιβλὴς
Il.24.454 εἰλάτινος, τὸν τρεῖς μὲν ἐπιρρήσσεσκον Ἀχαιοί,
Il.24.455 τρεῖς δʼ ἀναοίγεσκον μεγάλην κληῗδα θυράων
Il.24.456 τῶν ἄλλων· Ἀχιλεὺς δʼ ἄρʼ ἐπιρρήσσεσκε καὶ οἶος·
Il.24.457 δή ῥα τόθʼ Ἑρμείας ἐριούνιος ᾦξε γέροντι,
Il.24.458 ἐς δʼ ἄγαγε κλυτὰ δῶρα ποδώκεϊ Πηλεΐωνι,
Il.24.459 ἐξ ἵππων δʼ ἀπέβαινεν ἐπὶ χθόνα φώνησέν τε·
Il.24.460 ὦ γέρον ἤτοι ἐγὼ θεὸς ἄμβροτος εἰλήλουθα
Il.24.461 Ἑρμείας· σοὶ γάρ με πατὴρ ἅμα πομπὸν ὄπασσεν.
Il.24.462 ἀλλʼ ἤτοι μὲν ἐγὼ πάλιν εἴσομαι, οὐδʼ Ἀχιλῆος
Il.24.463 ὀφθαλμοὺς εἴσειμι· νεμεσσητὸν δέ κεν εἴη
Il.24.464 ἀθάνατον θεὸν ὧδε βροτοὺς ἀγαπαζέμεν ἄντην·
Il.24.465 τύνη δʼ εἰσελθὼν λαβὲ γούνατα Πηλεΐωνος,
Il.24.466 καί μιν ὑπὲρ πατρὸς καὶ μητέρος ἠϋκόμοιο
Il.24.467 λίσσεο καὶ τέκεος, ἵνα οἱ σὺν θυμὸν ὀρίνῃς.
Il.24.468 ὣς ἄρα φωνήσας ἀπέβη πρὸς μακρὸν Ὄλυμπον
Il.24.469 Ἑρμείας· Πρίαμος δʼ ἐξ ἵππων ἆλτο χαμᾶζε,
Il.24.470 Ἰδαῖον δὲ κατʼ αὖθι λίπεν· ὃ δὲ μίμνεν ἐρύκων
Il.24.471 ἵππους ἡμιόνους τε· γέρων δʼ ἰθὺς κίεν οἴκου,
Il.24.472 τῇ ῥʼ Ἀχιλεὺς ἵζεσκε Διῒ φίλος· ἐν δέ μιν αὐτὸν
Il.24.473 εὗρʼ, ἕταροι δʼ ἀπάνευθε καθήατο· τὼ δὲ δύʼ οἴω
Il.24.474 ἥρως Αὐτομέδων τε καὶ Ἄλκιμος ὄζος Ἄρηος
Il.24.475 ποίπνυον παρεόντε· νέον δʼ ἀπέληγεν ἐδωδῆς
Il.24.476 ἔσθων καὶ πίνων· ἔτι καὶ παρέκειτο τράπεζα.
Il.24.477 τοὺς δʼ ἔλαθʼ εἰσελθὼν Πρίαμος μέγας, ἄγχι δʼ ἄρα στὰς
Il.24.478 χερσὶν Ἀχιλλῆος λάβε γούνατα καὶ κύσε χεῖρας
Il.24.479 δεινὰς ἀνδροφόνους, αἵ οἱ πολέας κτάνον υἷας.
Il.24.480 ὡς δʼ ὅτʼ ἂν ἄνδρʼ ἄτη πυκινὴ λάβῃ, ὅς τʼ ἐνὶ πάτρῃ
Il.24.481 φῶτα κατακτείνας ἄλλων ἐξίκετο δῆμον
Il.24.482 ἀνδρὸς ἐς ἀφνειοῦ, θάμβος δʼ ἔχει εἰσορόωντας,
Il.24.483 ὣς Ἀχιλεὺς θάμβησεν ἰδὼν Πρίαμον θεοειδέα·
Il.24.484 θάμβησαν δὲ καὶ ἄλλοι, ἐς ἀλλήλους δὲ ἴδοντο.
Il.24.485 τὸν καὶ λισσόμενος Πρίαμος πρὸς μῦθον ἔειπε·
Il.24.486 μνῆσαι πατρὸς σοῖο θεοῖς ἐπιείκελʼ Ἀχιλλεῦ,
Il.24.487 τηλίκου ὥς περ ἐγών, ὀλοῷ ἐπὶ γήραος οὐδῷ·
Il.24.488 καὶ μέν που κεῖνον περιναιέται ἀμφὶς ἐόντες
Il.24.489 τείρουσʼ, οὐδέ τίς ἐστιν ἀρὴν καὶ λοιγὸν ἀμῦναι.
Il.24.490 ἀλλʼ ἤτοι κεῖνός γε σέθεν ζώοντος ἀκούων
Il.24.491 χαίρει τʼ ἐν θυμῷ, ἐπί τʼ ἔλπεται ἤματα πάντα
Il.24.492 ὄψεσθαι φίλον υἱὸν ἀπὸ Τροίηθεν ἰόντα·
Il.24.493 αὐτὰρ ἐγὼ πανάποτμος, ἐπεὶ τέκον υἷας ἀρίστους
Il.24.494 Τροίῃ ἐν εὐρείῃ, τῶν δʼ οὔ τινά φημι λελεῖφθαι.
Il.24.495 πεντήκοντά μοι ἦσαν ὅτʼ ἤλυθον υἷες Ἀχαιῶν·
Il.24.496 ἐννεακαίδεκα μέν μοι ἰῆς ἐκ νηδύος ἦσαν,
Il.24.497 τοὺς δʼ ἄλλους μοι ἔτικτον ἐνὶ μεγάροισι γυναῖκες.
Il.24.498 τῶν μὲν πολλῶν θοῦρος Ἄρης ὑπὸ γούνατʼ ἔλυσεν·
Il.24.499 ὃς δέ μοι οἶος ἔην, εἴρυτο δὲ ἄστυ καὶ αὐτούς,
Il.24.500 τὸν σὺ πρῴην κτεῖνας ἀμυνόμενον περὶ πάτρης
Il.24.501 Ἕκτορα· τοῦ νῦν εἵνεχʼ ἱκάνω νῆας Ἀχαιῶν
Il.24.502 λυσόμενος παρὰ σεῖο, φέρω δʼ ἀπερείσιʼ ἄποινα.
Il.24.503 ἀλλʼ αἰδεῖο θεοὺς Ἀχιλεῦ, αὐτόν τʼ ἐλέησον
Il.24.504 μνησάμενος σοῦ πατρός· ἐγὼ δʼ ἐλεεινότερός περ,
Il.24.505 ἔτλην δʼ οἷʼ οὔ πώ τις ἐπιχθόνιος βροτὸς ἄλλος,
Il.24.506 ἀνδρὸς παιδοφόνοιο ποτὶ στόμα χεῖρʼ ὀρέγεσθαι.
Il.24.507 ὣς φάτο, τῷ δʼ ἄρα πατρὸς ὑφʼ ἵμερον ὦρσε γόοιο·
Il.24.508 ἁψάμενος δʼ ἄρα χειρὸς ἀπώσατο ἦκα γέροντα.
Il.24.509 τὼ δὲ μνησαμένω ὃ μὲν Ἕκτορος ἀνδροφόνοιο
Il.24.510 κλαῖʼ ἁδινὰ προπάροιθε ποδῶν Ἀχιλῆος ἐλυσθείς,
Il.24.511 αὐτὰρ Ἀχιλλεὺς κλαῖεν ἑὸν πατέρʼ, ἄλλοτε δʼ αὖτε
Il.24.512 Πάτροκλον· τῶν δὲ στοναχὴ κατὰ δώματʼ ὀρώρει.
Il.24.513 αὐτὰρ ἐπεί ῥα γόοιο τετάρπετο δῖος Ἀχιλλεύς,
Il.24.514 καί οἱ ἀπὸ πραπίδων ἦλθʼ ἵμερος ἠδʼ ἀπὸ γυίων,
Il.24.515 αὐτίκʼ ἀπὸ θρόνου ὦρτο, γέροντα δὲ χειρὸς ἀνίστη
Il.24.516 οἰκτίρων πολιόν τε κάρη πολιόν τε γένειον,
Il.24.517 καί μιν φωνήσας ἔπεα πτερόεντα προσηύδα·
Il.24.518 ἆ δείλʼ, ἦ δὴ πολλὰ κάκʼ ἄνσχεο σὸν κατὰ θυμόν.
Il.24.519 πῶς ἔτλης ἐπὶ νῆας Ἀχαιῶν ἐλθέμεν οἶος
Il.24.520 ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς
Il.24.521 υἱέας ἐξενάριξα; σιδήρειόν νύ τοι ἦτορ.
Il.24.522 ἀλλʼ ἄγε δὴ κατʼ ἄρʼ ἕζευ ἐπὶ θρόνου, ἄλγεα δʼ ἔμπης
Il.24.523 ἐν θυμῷ κατακεῖσθαι ἐάσομεν ἀχνύμενοί περ·
Il.24.524 οὐ γάρ τις πρῆξις πέλεται κρυεροῖο γόοιο·
Il.24.525 ὡς γὰρ ἐπεκλώσαντο θεοὶ δειλοῖσι βροτοῖσι
Il.24.526 ζώειν ἀχνυμένοις· αὐτοὶ δέ τʼ ἀκηδέες εἰσί.
Il.24.527 δοιοὶ γάρ τε πίθοι κατακείαται ἐν Διὸς οὔδει
Il.24.528 δώρων οἷα δίδωσι κακῶν, ἕτερος δὲ ἑάων·
Il.24.529 ᾧ μέν κʼ ἀμμίξας δώῃ Ζεὺς τερπικέραυνος,
Il.24.530 ἄλλοτε μέν τε κακῷ ὅ γε κύρεται, ἄλλοτε δʼ ἐσθλῷ·
Il.24.531 ᾧ δέ κε τῶν λυγρῶν δώῃ, λωβητὸν ἔθηκε,
Il.24.532 καί ἑ κακὴ βούβρωστις ἐπὶ χθόνα δῖαν ἐλαύνει,
Il.24.533 φοιτᾷ δʼ οὔτε θεοῖσι τετιμένος οὔτε βροτοῖσιν.
Il.24.534 ὣς μὲν καὶ Πηλῆϊ θεοὶ δόσαν ἀγλαὰ δῶρα
Il.24.535 ἐκ γενετῆς· πάντας γὰρ ἐπʼ ἀνθρώπους ἐκέκαστο
Il.24.536 ὄλβῳ τε πλούτῳ τε, ἄνασσε δὲ Μυρμιδόνεσσι,
Il.24.537 καί οἱ θνητῷ ἐόντι θεὰν ποίησαν ἄκοιτιν.
Il.24.538 ἀλλʼ ἐπὶ καὶ τῷ θῆκε θεὸς κακόν, ὅττί οἱ οὔ τι
Il.24.539 παίδων ἐν μεγάροισι γονὴ γένετο κρειόντων,
Il.24.540 ἀλλʼ ἕνα παῖδα τέκεν παναώριον· οὐδέ νυ τόν γε
Il.24.541 γηράσκοντα κομίζω, ἐπεὶ μάλα τηλόθι πάτρης
Il.24.542 ἧμαι ἐνὶ Τροίῃ, σέ τε κήδων ἠδὲ σὰ τέκνα.
Il.24.543 καὶ σὲ γέρον τὸ πρὶν μὲν ἀκούομεν ὄλβιον εἶναι·
Il.24.544 ὅσσον Λέσβος ἄνω Μάκαρος ἕδος ἐντὸς ἐέργει
Il.24.545 καὶ Φρυγίη καθύπερθε καὶ Ἑλλήσποντος ἀπείρων,
Il.24.546 τῶν σε γέρον πλούτῳ τε καὶ υἱάσι φασὶ κεκάσθαι.
Il.24.547 αὐτὰρ ἐπεί τοι πῆμα τόδʼ ἤγαγον Οὐρανίωνες
Il.24.548 αἰεί τοι περὶ ἄστυ μάχαι τʼ ἀνδροκτασίαι τε.
Il.24.549 ἄνσχεο, μὴ δʼ ἀλίαστον ὀδύρεο σὸν κατὰ θυμόν·
Il.24.550 οὐ γάρ τι πρήξεις ἀκαχήμενος υἷος ἑῆος,
Il.24.551 οὐδέ μιν ἀνστήσεις, πρὶν καὶ κακὸν ἄλλο πάθῃσθα.
Il.24.552 τὸν δʼ ἠμείβετʼ ἔπειτα γέρων Πρίαμος θεοειδής·
Il.24.553 μή πω μʼ ἐς θρόνον ἵζε διοτρεφὲς ὄφρά κεν Ἕκτωρ
Il.24.554 κεῖται ἐνὶ κλισίῃσιν ἀκηδής, ἀλλὰ τάχιστα
Il.24.555 λῦσον ἵνʼ ὀφθαλμοῖσιν ἴδω· σὺ δὲ δέξαι ἄποινα
Il.24.556 πολλά, τά τοι φέρομεν· σὺ δὲ τῶνδʼ ἀπόναιο, καὶ ἔλθοις
Il.24.557 σὴν ἐς πατρίδα γαῖαν, ἐπεί με πρῶτον ἔασας
Il.24.558 αὐτόν τε ζώειν καὶ ὁρᾶν φάος ἠελίοιο.
Il.24.559 τὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεύς·
Il.24.560 μηκέτι νῦν μʼ ἐρέθιζε γέρον· νοέω δὲ καὶ αὐτὸς
Il.24.561 Ἕκτορά τοι λῦσαι, Διόθεν δέ μοι ἄγγελος ἦλθε
Il.24.562 μήτηρ, ἥ μʼ ἔτεκεν, θυγάτηρ ἁλίοιο γέροντος.
Il.24.563 καὶ δέ σε γιγνώσκω Πρίαμε φρεσίν, οὐδέ με λήθεις,
Il.24.564 ὅττι θεῶν τίς σʼ ἦγε θοὰς ἐπὶ νῆας Ἀχαιῶν.
Il.24.565 οὐ γάρ κε τλαίη βροτὸς ἐλθέμεν, οὐδὲ μάλʼ ἡβῶν,
Il.24.566 ἐς στρατόν· οὐδὲ γὰρ ἂν φυλάκους λάθοι, οὐδέ κʼ ὀχῆα
Il.24.567 ῥεῖα μετοχλίσσειε θυράων ἡμετεράων.
Il.24.568 τὼ νῦν μή μοι μᾶλλον ἐν ἄλγεσι θυμὸν ὀρίνῃς,
Il.24.569 μή σε γέρον οὐδʼ αὐτὸν ἐνὶ κλισίῃσιν ἐάσω
Il.24.570 καὶ ἱκέτην περ ἐόντα, Διὸς δʼ ἀλίτωμαι ἐφετμάς.
Il.24.571 ὣς ἔφατʼ, ἔδεισεν δʼ ὃ γέρων καὶ ἐπείθετο μύθῳ.
Il.24.572 Πηλεΐδης δʼ οἴκοιο λέων ὣς ἆλτο θύραζε
Il.24.573 οὐκ οἶος, ἅμα τῷ γε δύω θεράποντες ἕποντο
Il.24.574 ἥρως Αὐτομέδων ἠδʼ Ἄλκιμος, οὕς ῥα μάλιστα
Il.24.575 τῖʼ Ἀχιλεὺς ἑτάρων μετὰ Πάτροκλόν γε θανόντα,
Il.24.576 οἳ τόθʼ ὑπὸ ζυγόφιν λύον ἵππους ἡμιόνους τε,
Il.24.577 ἐς δʼ ἄγαγον κήρυκα καλήτορα τοῖο γέροντος,
Il.24.578 κὰδ δʼ ἐπὶ δίφρου εἷσαν· ἐϋξέστου δʼ ἀπʼ ἀπήνης
Il.24.579 ᾕρεον Ἑκτορέης κεφαλῆς ἀπερείσιʼ ἄποινα.
Il.24.580 κὰδ δʼ ἔλιπον δύο φάρεʼ ἐΰννητόν τε χιτῶνα,
Il.24.581 ὄφρα νέκυν πυκάσας δοίη οἶκον δὲ φέρεσθαι.
Il.24.582 δμῳὰς δʼ ἐκκαλέσας λοῦσαι κέλετʼ ἀμφί τʼ ἀλεῖψαι
Il.24.583 νόσφιν ἀειράσας, ὡς μὴ Πρίαμος ἴδοι υἱόν,
Il.24.584 μὴ ὃ μὲν ἀχνυμένῃ κραδίῃ χόλον οὐκ ἐρύσαιτο
Il.24.585 παῖδα ἰδών, Ἀχιλῆϊ δʼ ὀρινθείη φίλον ἦτορ,
Il.24.586 καί ἑ κατακτείνειε, Διὸς δʼ ἀλίτηται ἐφετμάς.
Il.24.587 τὸν δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,
Il.24.588 ἀμφὶ δέ μιν φᾶρος καλὸν βάλον ἠδὲ χιτῶνα,
Il.24.589 αὐτὸς τόν γʼ Ἀχιλεὺς λεχέων ἐπέθηκεν ἀείρας,
Il.24.590 σὺν δʼ ἕταροι ἤειραν ἐϋξέστην ἐπʼ ἀπήνην.
Il.24.591 ᾤμωξέν τʼ ἄρʼ ἔπειτα, φίλον δʼ ὀνόμηνεν ἑταῖρον·
Il.24.592 μή μοι Πάτροκλε σκυδμαινέμεν, αἴ κε πύθηαι
Il.24.593 εἰν Ἄϊδός περ ἐὼν ὅτι Ἕκτορα δῖον ἔλυσα
Il.24.594 πατρὶ φίλῳ, ἐπεὶ οὔ μοι ἀεικέα δῶκεν ἄποινα.
Il.24.595 σοὶ δʼ αὖ ἐγὼ καὶ τῶνδʼ ἀποδάσσομαι ὅσσʼ ἐπέοικεν.
Il.24.596 ἦ ῥα, καὶ ἐς κλισίην πάλιν ἤϊε δῖος Ἀχιλλεύς,
Il.24.597 ἕζετο δʼ ἐν κλισμῷ πολυδαιδάλῳ ἔνθεν ἀνέστη
Il.24.598 τοίχου τοῦ ἑτέρου, ποτὶ δὲ Πρίαμον φάτο μῦθον·
Il.24.599 υἱὸς μὲν δή τοι λέλυται γέρον ὡς ἐκέλευες,
Il.24.600 κεῖται δʼ ἐν λεχέεσσʼ· ἅμα δʼ ἠοῖ φαινομένηφιν
Il.24.601 ὄψεαι αὐτὸς ἄγων· νῦν δὲ μνησώμεθα δόρπου.
Il.24.602 καὶ γάρ τʼ ἠΰκομος Νιόβη ἐμνήσατο σίτου,
Il.24.603 τῇ περ δώδεκα παῖδες ἐνὶ μεγάροισιν ὄλοντο
Il.24.604 ἓξ μὲν θυγατέρες, ἓξ δʼ υἱέες ἡβώοντες.
Il.24.605 τοὺς μὲν Ἀπόλλων πέφνεν ἀπʼ ἀργυρέοιο βιοῖο
Il.24.606 χωόμενος Νιόβῃ, τὰς δʼ Ἄρτεμις ἰοχέαιρα,
Il.24.607 οὕνεκʼ ἄρα Λητοῖ ἰσάσκετο καλλιπαρῄῳ·
Il.24.608 φῆ δοιὼ τεκέειν, ἣ δʼ αὐτὴ γείνατο πολλούς·
Il.24.609 τὼ δʼ ἄρα καὶ δοιώ περ ἐόντʼ ἀπὸ πάντας ὄλεσσαν.
Il.24.610 οἳ μὲν ἄρʼ ἐννῆμαρ κέατʼ ἐν φόνῳ, οὐδέ τις ἦεν
Il.24.611 κατθάψαι, λαοὺς δὲ λίθους ποίησε Κρονίων·
Il.24.612 τοὺς δʼ ἄρα τῇ δεκάτῃ θάψαν θεοὶ Οὐρανίωνες.
Il.24.613 ἣ δʼ ἄρα σίτου μνήσατʼ, ἐπεὶ κάμε δάκρυ χέουσα.
Il.24.614 νῦν δέ που ἐν πέτρῃσιν ἐν οὔρεσιν οἰοπόλοισιν
Il.24.615 ἐν Σιπύλῳ, ὅθι φασὶ θεάων ἔμμεναι εὐνὰς
Il.24.616 νυμφάων, αἵ τʼ ἀμφʼ Ἀχελώϊον ἐρρώσαντο,
Il.24.617 ἔνθα λίθος περ ἐοῦσα θεῶν ἐκ κήδεα πέσσει.
Il.24.618 ἀλλʼ ἄγε δὴ καὶ νῶϊ μεδώμεθα δῖε γεραιὲ
Il.24.619 σίτου· ἔπειτά κεν αὖτε φίλον παῖδα κλαίοισθα
Il.24.620 Ἴλιον εἰσαγαγών· πολυδάκρυτος δέ τοι ἔσται.
Il.24.621 ἦ καὶ ἀναΐξας ὄϊν ἄργυφον ὠκὺς Ἀχιλλεὺς
Il.24.622 σφάξʼ· ἕταροι δʼ ἔδερόν τε καὶ ἄμφεπον εὖ κατὰ κόσμον,
Il.24.623 μίστυλλόν τʼ ἄρʼ ἐπισταμένως πεῖράν τʼ ὀβελοῖσιν,
Il.24.624 ὄπτησάν τε περιφραδέως, ἐρύσαντό τε πάντα.
Il.24.625 Αὐτομέδων δʼ ἄρα σῖτον ἑλὼν ἐπένειμε τραπέζῃ
Il.24.626 καλοῖς ἐν κανέοισιν· ἀτὰρ κρέα νεῖμεν Ἀχιλλεύς.
Il.24.627 οἳ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Il.24.628 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Il.24.629 ἤτοι Δαρδανίδης Πρίαμος θαύμαζʼ Ἀχιλῆα
Il.24.630 ὅσσος ἔην οἷός τε· θεοῖσι γὰρ ἄντα ἐῴκει·
Il.24.631 αὐτὰρ ὃ Δαρδανίδην Πρίαμον θαύμαζεν Ἀχιλλεὺς
Il.24.632 εἰσορόων ὄψίν τʼ ἀγαθὴν καὶ μῦθον ἀκούων.
Il.24.633 αὐτὰρ ἐπεὶ τάρπησαν ἐς ἀλλήλους ὁρόωντες,
Il.24.634 τὸν πρότερος προσέειπε γέρων Πρίαμος θεοειδής·
Il.24.635 λέξον νῦν με τάχιστα διοτρεφές, ὄφρα καὶ ἤδη
Il.24.636 ὕπνῳ ὕπο γλυκερῷ ταρπώμεθα κοιμηθέντες·
Il.24.637 οὐ γάρ πω μύσαν ὄσσε ὑπὸ βλεφάροισιν ἐμοῖσιν
Il.24.638 ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,
Il.24.639 ἀλλʼ αἰεὶ στενάχω καὶ κήδεα μυρία πέσσω
Il.24.640 αὐλῆς ἐν χόρτοισι κυλινδόμενος κατὰ κόπρον.
Il.24.641 νῦν δὴ καὶ σίτου πασάμην καὶ αἴθοπα οἶνον
Il.24.642 λαυκανίης καθέηκα· πάρος γε μὲν οὔ τι πεπάσμην.
Il.24.643 ἦ ῥʼ, Ἀχιλεὺς δʼ ἑτάροισιν ἰδὲ δμῳῇσι κέλευσε
Il.24.644 δέμνιʼ ὑπʼ αἰθούσῃ θέμεναι καὶ ῥήγεα καλὰ
Il.24.645 πορφύρεʼ ἐμβαλέειν, στορέσαι τʼ ἐφύπερθε τάπητας,
Il.24.646 χλαίνας τʼ ἐνθέμεναι οὔλας καθύπερθεν ἕσασθαι.
Il.24.647 αἳ δʼ ἴσαν ἐκ μεγάροιο δάος μετὰ χερσὶν ἔχουσαι,
Il.24.648 αἶψα δʼ ἄρα στόρεσαν δοιὼ λέχεʼ ἐγκονέουσαι.
Il.24.649 τὸν δʼ ἐπικερτομέων προσέφη πόδας ὠκὺς Ἀχιλλεύς·
Il.24.650 ἐκτὸς μὲν δὴ λέξο γέρον φίλε, μή τις Ἀχαιῶν
Il.24.651 ἐνθάδʼ ἐπέλθῃσιν βουληφόρος, οἵ τέ μοι αἰεὶ
Il.24.652 βουλὰς βουλεύουσι παρήμενοι, ἣ θέμις ἐστί·
Il.24.653 τῶν εἴ τίς σε ἴδοιτο θοὴν διὰ νύκτα μέλαιναν,
Il.24.654 αὐτίκʼ ἂν ἐξείποι Ἀγαμέμνονι ποιμένι λαῶν,
Il.24.655 καί κεν ἀνάβλησις λύσιος νεκροῖο γένηται.
Il.24.656 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Il.24.657 ποσσῆμαρ μέμονας κτερεϊζέμεν Ἕκτορα δῖον,
Il.24.658 ὄφρα τέως αὐτός τε μένω καὶ λαὸν ἐρύκω.
Il.24.659 τὸν δʼ ἠμείβετʼ ἔπειτα γέρων Πρίαμος θεοειδής·
Il.24.660 εἰ μὲν δή μʼ ἐθέλεις τελέσαι τάφον Ἕκτορι δίῳ,
Il.24.661 ὧδέ κέ μοι ῥέζων Ἀχιλεῦ κεχαρισμένα θείης.
Il.24.662 οἶσθα γὰρ ὡς κατὰ ἄστυ ἐέλμεθα, τηλόθι δʼ ὕλη
Il.24.663 ἀξέμεν ἐξ ὄρεος, μάλα δὲ Τρῶες δεδίασιν.
Il.24.664 ἐννῆμαρ μέν κʼ αὐτὸν ἐνὶ μεγάροις γοάοιμεν,
Il.24.665 τῇ δεκάτῃ δέ κε θάπτοιμεν δαινῦτό τε λαός,
Il.24.666 ἑνδεκάτῃ δέ κε τύμβον ἐπʼ αὐτῷ ποιήσαιμεν,
Il.24.667 τῇ δὲ δυωδεκάτῃ πολεμίξομεν εἴ περ ἀνάγκη.
Il.24.668 τὸν δʼ αὖτε προσέειπε ποδάρκης δῖος Ἀχιλλεύς·
Il.24.669 ἔσται τοι καὶ ταῦτα γέρον Πρίαμʼ ὡς σὺ κελεύεις·
Il.24.670 σχήσω γὰρ πόλεμον τόσσον χρόνον ὅσσον ἄνωγας.
Il.24.671 ὣς ἄρα φωνήσας ἐπὶ καρπῷ χεῖρα γέροντος
Il.24.672 ἔλλαβε δεξιτερήν, μή πως δείσειʼ ἐνὶ θυμῷ.
Il.24.673 οἳ μὲν ἄρʼ ἐν προδόμῳ δόμου αὐτόθι κοιμήσαντο
Il.24.674 κῆρυξ καὶ Πρίαμος πυκινὰ φρεσὶ μήδεʼ ἔχοντες,
Il.24.675 αὐτὰρ Ἀχιλλεὺς εὗδε μυχῷ κλισίης ἐϋπήκτου·
Il.24.676 τῷ δὲ Βρισηῒς παρελέξατο καλλιπάρῃος.
Il.24.677 ἄλλοι μέν ῥα θεοί τε καὶ ἀνέρες ἱπποκορυσταὶ
Il.24.678 εὗδον παννύχιοι μαλακῷ δεδμημένοι ὕπνῳ·
Il.24.679 ἀλλʼ οὐχ Ἑρμείαν ἐριούνιον ὕπνος ἔμαρπτεν
Il.24.680 ὁρμαίνοντʼ ἀνὰ θυμὸν ὅπως Πρίαμον βασιλῆα
Il.24.681 νηῶν ἐκπέμψειε λαθὼν ἱεροὺς πυλαωρούς.
Il.24.682 στῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπεν·
Il.24.683 ὦ γέρον οὔ νύ τι σοί γε μέλει κακόν, οἷον ἔθʼ εὕδεις
Il.24.684 ἀνδράσιν ἐν δηΐοισιν, ἐπεί σʼ εἴασεν Ἀχιλλεύς.
Il.24.685 καὶ νῦν μὲν φίλον υἱὸν ἐλύσαο, πολλὰ δʼ ἔδωκας·
Il.24.686 σεῖο δέ κε ζωοῦ καὶ τρὶς τόσα δοῖεν ἄποινα
Il.24.687 παῖδες τοὶ μετόπισθε λελειμμένοι, αἴ κʼ Ἀγαμέμνων
Il.24.688 γνώῃ σʼ Ἀτρεΐδης, γνώωσι δὲ πάντες Ἀχαιοί.
Il.24.689 ὣς ἔφατʼ, ἔδεισεν δʼ ὃ γέρων, κήρυκα δʼ ἀνίστη.
Il.24.690 τοῖσιν δʼ Ἑρμείας ζεῦξʼ ἵππους ἡμιόνους τε,
Il.24.691 ῥίμφα δʼ ἄρʼ αὐτὸς ἔλαυνε κατὰ στρατόν, οὐδέ τις ἔγνω.
Il.24.692 ἀλλʼ ὅτε δὴ πόρον ἷξον ἐϋρρεῖος ποταμοῖο
Il.24.693 Ξάνθου δινήεντος, ὃν ἀθάνατος τέκετο Ζεύς,
Il.24.694 Ἑρμείας μὲν ἔπειτʼ ἀπέβη πρὸς μακρὸν Ὄλυμπον,
Il.24.695 Ἠὼς δὲ κροκόπεπλος ἐκίδνατο πᾶσαν ἐπʼ αἶαν,
Il.24.696 οἳ δʼ εἰς ἄστυ ἔλων οἰμωγῇ τε στοναχῇ τε
Il.24.697 ἵππους, ἡμίονοι δὲ νέκυν φέρον. οὐδέ τις ἄλλος
Il.24.698 ἔγνω πρόσθʼ ἀνδρῶν καλλιζώνων τε γυναικῶν,
Il.24.699 ἀλλʼ ἄρα Κασσάνδρη ἰκέλη χρυσῇ Ἀφροδίτῃ
Il.24.700 Πέργαμον εἰσαναβᾶσα φίλον πατέρʼ εἰσενόησεν
Il.24.701 ἑσταότʼ ἐν δίφρῳ, κήρυκά τε ἀστυβοώτην·
Il.24.702 τὸν δʼ ἄρʼ ἐφʼ ἡμιόνων ἴδε κείμενον ἐν λεχέεσσι·
Il.24.703 κώκυσέν τʼ ἄρʼ ἔπειτα γέγωνέ τε πᾶν κατὰ ἄστυ·
Il.24.704 ὄψεσθε Τρῶες καὶ Τρῳάδες Ἕκτορʼ ἰόντες,
Il.24.705 εἴ ποτε καὶ ζώοντι μάχης ἐκνοστήσαντι
Il.24.706 χαίρετʼ, ἐπεὶ μέγα χάρμα πόλει τʼ ἦν παντί τε δήμῳ.
Il.24.707 ὣς ἔφατʼ, οὐδέ τις αὐτόθʼ ἐνὶ πτόλεϊ λίπετʼ ἀνὴρ
Il.24.708 οὐδὲ γυνή· πάντας γὰρ ἀάσχετον ἵκετο πένθος·
Il.24.709 ἀγχοῦ δὲ ξύμβληντο πυλάων νεκρὸν ἄγοντι.
Il.24.710 πρῶται τόν γʼ ἄλοχός τε φίλη καὶ πότνια μήτηρ
Il.24.711 τιλλέσθην ἐπʼ ἄμαξαν ἐΰτροχον ἀΐξασαι
Il.24.712 ἁπτόμεναι κεφαλῆς· κλαίων δʼ ἀμφίσταθʼ ὅμιλος.
Il.24.713 καί νύ κε δὴ πρόπαν ἦμαρ ἐς ἠέλιον καταδύντα
Il.24.714 Ἕκτορα δάκρυ χέοντες ὀδύροντο πρὸ πυλάων,
Il.24.715 εἰ μὴ ἄρʼ ἐκ δίφροιο γέρων λαοῖσι μετηύδα·
Il.24.716 εἴξατέ μοι οὐρεῦσι διελθέμεν· αὐτὰρ ἔπειτα
Il.24.717 ἄσεσθε κλαυθμοῖο, ἐπὴν ἀγάγωμι δόμον δέ.
Il.24.718 ὣς ἔφαθʼ, οἳ δὲ διέστησαν καὶ εἶξαν ἀπήνῃ.
Il.24.719 οἳ δʼ ἐπεὶ εἰσάγαγον κλυτὰ δώματα, τὸν μὲν ἔπειτα
Il.24.720 τρητοῖς ἐν λεχέεσσι θέσαν, παρὰ δʼ εἷσαν ἀοιδοὺς
Il.24.721 θρήνων ἐξάρχους, οἵ τε στονόεσσαν ἀοιδὴν
Il.24.722 οἳ μὲν ἄρʼ ἐθρήνεον, ἐπὶ δὲ στενάχοντο γυναῖκες.
Il.24.723 τῇσιν δʼ Ἀνδρομάχη λευκώλενος ἦρχε γόοιο
Il.24.724 Ἕκτορος ἀνδροφόνοιο κάρη μετὰ χερσὶν ἔχουσα·
Il.24.725 ἆνερ ἀπʼ αἰῶνος νέος ὤλεο, κὰδ δέ με χήρην
Il.24.726 λείπεις ἐν μεγάροισι· πάϊς δʼ ἔτι νήπιος αὔτως
Il.24.727 ὃν τέκομεν σύ τʼ ἐγώ τε δυσάμμοροι, οὐδέ μιν οἴω
Il.24.728 ἥβην ἵξεσθαι· πρὶν γὰρ πόλις ἥδε κατʼ ἄκρης
Il.24.729 πέρσεται· ἦ γὰρ ὄλωλας ἐπίσκοπος, ὅς τέ μιν αὐτὴν
Il.24.730 ῥύσκευ, ἔχες δʼ ἀλόχους κεδνὰς καὶ νήπια τέκνα,
Il.24.731 αἳ δή τοι τάχα νηυσὶν ὀχήσονται γλαφυρῇσι,
Il.24.732 καὶ μὲν ἐγὼ μετὰ τῇσι· σὺ δʼ αὖ τέκος ἢ ἐμοὶ αὐτῇ
Il.24.733 ἕψεαι, ἔνθά κεν ἔργα ἀεικέα ἐργάζοιο
Il.24.734 ἀθλεύων πρὸ ἄνακτος ἀμειλίχου, ἤ τις Ἀχαιῶν
Il.24.735 ῥίψει χειρὸς ἑλὼν ἀπὸ πύργου λυγρὸν ὄλεθρον
Il.24.736 χωόμενος, ᾧ δή που ἀδελφεὸν ἔκτανεν Ἕκτωρ
Il.24.737 ἢ πατέρʼ ἠὲ καὶ υἱόν, ἐπεὶ μάλα πολλοὶ Ἀχαιῶν
Il.24.738 Ἕκτορος ἐν παλάμῃσιν ὀδὰξ ἕλον ἄσπετον οὖδας.
Il.24.739 οὐ γὰρ μείλιχος ἔσκε πατὴρ τεὸς ἐν δαῒ λυγρῇ·
Il.24.740 τὼ καί μιν λαοὶ μὲν ὀδύρονται κατὰ ἄστυ,
Il.24.741 ἀρητὸν δὲ τοκεῦσι γόον καὶ πένθος ἔθηκας
Il.24.742 Ἕκτορ· ἐμοὶ δὲ μάλιστα λελείψεται ἄλγεα λυγρά.
Il.24.743 οὐ γάρ μοι θνῄσκων λεχέων ἐκ χεῖρας ὄρεξας,
Il.24.744 οὐδέ τί μοι εἶπες πυκινὸν ἔπος, οὗ τέ κεν αἰεὶ
Il.24.745 μεμνῄμην νύκτάς τε καὶ ἤματα δάκρυ χέουσα.
Il.24.746 ὣς ἔφατο κλαίουσʼ, ἐπὶ δὲ στενάχοντο γυναῖκες.
Il.24.747 τῇσιν δʼ αὖθʼ Ἑκάβη ἁδινοῦ ἐξῆρχε γόοιο·
Il.24.748 Ἕκτορ ἐμῷ θυμῷ πάντων πολὺ φίλτατε παίδων,
Il.24.749 ἦ μέν μοι ζωός περ ἐὼν φίλος ἦσθα θεοῖσιν·
Il.24.750 οἳ δʼ ἄρα σεῦ κήδοντο καὶ ἐν θανάτοιό περ αἴσῃ.
Il.24.751 ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς
Il.24.752 πέρνασχʼ ὅν τινʼ ἕλεσκε πέρην ἁλὸς ἀτρυγέτοιο,
Il.24.753 ἐς Σάμον ἔς τʼ Ἴμβρον καὶ Λῆμνον ἀμιχθαλόεσσαν·
Il.24.754 σεῦ δʼ ἐπεὶ ἐξέλετο ψυχὴν ταναήκεϊ χαλκῷ,
Il.24.755 πολλὰ ῥυστάζεσκεν ἑοῦ περὶ σῆμʼ ἑτάροιο
Il.24.756 Πατρόκλου, τὸν ἔπεφνες· ἀνέστησεν δέ μιν οὐδʼ ὧς.
Il.24.757 νῦν δέ μοι ἑρσήεις καὶ πρόσφατος ἐν μεγάροισι
Il.24.758 κεῖσαι, τῷ ἴκελος ὅν τʼ ἀργυρότοξος Ἀπόλλων
Il.24.759 οἷς ἀγανοῖσι βέλεσσιν ἐποιχόμενος κατέπεφνεν.
Il.24.760 ὣς ἔφατο κλαίουσα, γόον δʼ ἀλίαστον ὄρινε.
Il.24.761 τῇσι δʼ ἔπειθʼ Ἑλένη τριτάτη ἐξῆρχε γόοιο·
Il.24.762 Ἕκτορ ἐμῷ θυμῷ δαέρων πολὺ φίλτατε πάντων,
Il.24.763 ἦ μέν μοι πόσις ἐστὶν Ἀλέξανδρος θεοειδής,
Il.24.764 ὅς μʼ ἄγαγε Τροίηνδʼ· ὡς πρὶν ὤφελλον ὀλέσθαι.
Il.24.765 ἤδη γὰρ νῦν μοι τόδε εἰκοστὸν ἔτος ἐστὶν
Il.24.766 ἐξ οὗ κεῖθεν ἔβην καὶ ἐμῆς ἀπελήλυθα πάτρης·
Il.24.767 ἀλλʼ οὔ πω σεῦ ἄκουσα κακὸν ἔπος οὐδʼ ἀσύφηλον·
Il.24.768 ἀλλʼ εἴ τίς με καὶ ἄλλος ἐνὶ μεγάροισιν ἐνίπτοι
Il.24.769 δαέρων ἢ γαλόων ἢ εἰνατέρων εὐπέπλων,
Il.24.770 ἢ ἑκυρή, ἑκυρὸς δὲ πατὴρ ὣς ἤπιος αἰεί,
Il.24.771 ἀλλὰ σὺ τὸν ἐπέεσσι παραιφάμενος κατέρυκες
Il.24.772 σῇ τʼ ἀγανοφροσύνῃ καὶ σοῖς ἀγανοῖς ἐπέεσσι.
Il.24.773 τὼ σέ θʼ ἅμα κλαίω καὶ ἔμʼ ἄμμορον ἀχνυμένη κῆρ·
Il.24.774 οὐ γάρ τίς μοι ἔτʼ ἄλλος ἐνὶ Τροίῃ εὐρείῃ
Il.24.775 ἤπιος οὐδὲ φίλος, πάντες δέ με πεφρίκασιν.
Il.24.776 ὣς ἔφατο κλαίουσʼ, ἐπὶ δʼ ἔστενε δῆμος ἀπείρων.
Il.24.777 λαοῖσιν δʼ ὃ γέρων Πρίαμος μετὰ μῦθον ἔειπεν·
Il.24.778 ἄξετε νῦν Τρῶες ξύλα ἄστυ δέ, μὴ δέ τι θυμῷ
Il.24.779 δείσητʼ Ἀργείων πυκινὸν λόχον· ἦ γὰρ Ἀχιλλεὺς
Il.24.780 πέμπων μʼ ὧδʼ ἐπέτελλε μελαινάων ἀπὸ νηῶν
Il.24.781 μὴ πρὶν πημανέειν πρὶν δωδεκάτη μόλῃ ἠώς.
Il.24.782 ὣς ἔφαθʼ, οἳ δʼ ὑπʼ ἀμάξῃσιν βόας ἡμιόνους τε
Il.24.783 ζεύγνυσαν, αἶψα δʼ ἔπειτα πρὸ ἄστεος ἠγερέθοντο.
Il.24.784 ἐννῆμαρ μὲν τοί γε ἀγίνεον ἄσπετον ὕλην·
Il.24.785 ἀλλʼ ὅτε δὴ δεκάτη ἐφάνη φαεσίμβροτος ἠώς,
Il.24.786 καὶ τότʼ ἄρʼ ἐξέφερον θρασὺν Ἕκτορα δάκρυ χέοντες,
Il.24.787 ἐν δὲ πυρῇ ὑπάτῃ νεκρὸν θέσαν, ἐν δʼ ἔβαλον πῦρ.
Il.24.788 ἦμος δʼ ἠριγένεια φάνη ῥοδοδάκτυλος Ἠώς,
Il.24.789 τῆμος ἄρʼ ἀμφὶ πυρὴν κλυτοῦ Ἕκτορος ἔγρετο λαός.
Il.24.790 αὐτὰρ ἐπεί ῥʼ ἤγερθεν ὁμηγερέες τʼ ἐγένοντο
Il.24.791 πρῶτον μὲν κατὰ πυρκαϊὴν σβέσαν αἴθοπι οἴνῳ
Il.24.792 πᾶσαν, ὁπόσσον ἐπέσχε πυρὸς μένος· αὐτὰρ ἔπειτα
Il.24.793 ὀστέα λευκὰ λέγοντο κασίγνητοί θʼ ἕταροί τε
Il.24.794 μυρόμενοι, θαλερὸν δὲ κατείβετο δάκρυ παρειῶν.
Il.24.795 καὶ τά γε χρυσείην ἐς λάρνακα θῆκαν ἑλόντες
Il.24.796 πορφυρέοις πέπλοισι καλύψαντες μαλακοῖσιν.
Il.24.797 αἶψα δʼ ἄρʼ ἐς κοίλην κάπετον θέσαν, αὐτὰρ ὕπερθε
Il.24.798 πυκνοῖσιν λάεσσι κατεστόρεσαν μεγάλοισι·
Il.24.799 ῥίμφα δὲ σῆμʼ ἔχεαν, περὶ δὲ σκοποὶ ἥατο πάντῃ,
Il.24.800 μὴ πρὶν ἐφορμηθεῖεν ἐϋκνήμιδες Ἀχαιοί.
Il.24.801 χεύαντες δὲ τὸ σῆμα πάλιν κίον· αὐτὰρ ἔπειτα
Il.24.802 εὖ συναγειρόμενοι δαίνυντʼ ἐρικυδέα δαῖτα
Il.24.803 δώμασιν ἐν Πριάμοιο διοτρεφέος βασιλῆος.
Il.24.804 ὣς οἵ γʼ ἀμφίεπον τάφον Ἕκτορος ἱπποδάμοιο.
Od.1.1 ἄνδρα μοι ἔννεπε, μοῦσα, πολύτροπον, ὃς μάλα πολλὰ
Od.1.2 πλάγχθη, ἐπεὶ Τροίης ἱερὸν πτολίεθρον ἔπερσεν·
Od.1.3 πολλῶν δʼ ἀνθρώπων ἴδεν ἄστεα καὶ νόον ἔγνω,
Od.1.4 πολλὰ δʼ ὅ γʼ ἐν πόντῳ πάθεν ἄλγεα ὃν κατὰ θυμόν,
Od.1.5 ἀρνύμενος ἥν τε ψυχὴν καὶ νόστον ἑταίρων.
Od.1.6 ἀλλʼ οὐδʼ ὣς ἑτάρους ἐρρύσατο, ἱέμενός περ·
Od.1.7 αὐτῶν γὰρ σφετέρῃσιν ἀτασθαλίῃσιν ὄλοντο,
Od.1.8 νήπιοι, οἳ κατὰ βοῦς Ὑπερίονος Ἠελίοιο
Od.1.9 ἤσθιον· αὐτὰρ ὁ τοῖσιν ἀφείλετο νόστιμον ἦμαρ.
Od.1.10 τῶν ἁμόθεν γε, θεά, θύγατερ Διός, εἰπὲ καὶ ἡμῖν.
Od.1.11 ἔνθʼ ἄλλοι μὲν πάντες, ὅσοι φύγον αἰπὺν ὄλεθρον,
Od.1.12 οἴκοι ἔσαν, πόλεμόν τε πεφευγότες ἠδὲ θάλασσαν·
Od.1.13 τὸν δʼ οἶον νόστου κεχρημένον ἠδὲ γυναικὸς
Od.1.14 νύμφη πότνιʼ ἔρυκε Καλυψὼ δῖα θεάων
Od.1.15 ἐν σπέσσι γλαφυροῖσι, λιλαιομένη πόσιν εἶναι.
Od.1.16 ἀλλʼ ὅτε δὴ ἔτος ἦλθε περιπλομένων ἐνιαυτῶν,
Od.1.17 τῷ οἱ ἐπεκλώσαντο θεοὶ οἶκόνδε νέεσθαι
Od.1.18 εἰς Ἰθάκην, οὐδʼ ἔνθα πεφυγμένος ἦεν ἀέθλων
Od.1.19 καὶ μετὰ οἷσι φίλοισι. θεοὶ δʼ ἐλέαιρον ἅπαντες
Od.1.20 νόσφι Ποσειδάωνος· ὁ δʼ ἀσπερχὲς μενέαινεν
Od.1.21 ἀντιθέῳ Ὀδυσῆι πάρος ἣν γαῖαν ἱκέσθαι.
Od.1.22 ἀλλʼ ὁ μὲν Αἰθίοπας μετεκίαθε τηλόθʼ ἐόντας,
Od.1.23 Αἰθίοπας τοὶ διχθὰ δεδαίαται, ἔσχατοι ἀνδρῶν,
Od.1.24 οἱ μὲν δυσομένου Ὑπερίονος οἱ δʼ ἀνιόντος,
Od.1.25 ἀντιόων ταύρων τε καὶ ἀρνειῶν ἑκατόμβης.
Od.1.26 ἔνθʼ ὅ γʼ ἐτέρπετο δαιτὶ παρήμενος· οἱ δὲ δὴ ἄλλοι
Od.1.27 Ζηνὸς ἐνὶ μεγάροισιν Ὀλυμπίου ἁθρόοι ἦσαν.
Od.1.28 τοῖσι δὲ μύθων ἦρχε πατὴρ ἀνδρῶν τε θεῶν τε·
Od.1.29 μνήσατο γὰρ κατὰ θυμὸν ἀμύμονος Αἰγίσθοιο,
Od.1.30 τόν ῥʼ Ἀγαμεμνονίδης τηλεκλυτὸς ἔκτανʼ Ὀρέστης·
Od.1.31 τοῦ ὅ γʼ ἐπιμνησθεὶς ἔπεʼ ἀθανάτοισι μετηύδα·
Od.1.32 ὢ πόποι, οἷον δή νυ θεοὺς βροτοὶ αἰτιόωνται·
Od.1.33 ἐξ ἡμέων γάρ φασι κάκʼ ἔμμεναι, οἱ δὲ καὶ αὐτοὶ
Od.1.34 σφῇσιν ἀτασθαλίῃσιν ὑπὲρ μόρον ἄλγεʼ ἔχουσιν,
Od.1.35 ὡς καὶ νῦν Αἴγισθος ὑπὲρ μόρον Ἀτρεΐδαο
Od.1.36 γῆμʼ ἄλοχον μνηστήν, τὸν δʼ ἔκτανε νοστήσαντα,
Od.1.37 εἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς,
Od.1.38 Ἑρμείαν πέμψαντες, ἐύσκοπον ἀργεϊφόντην,
Od.1.39 μήτʼ αὐτὸν κτείνειν μήτε μνάασθαι ἄκοιτιν·
Od.1.40 ἐκ γὰρ Ὀρέσταο τίσις ἔσσεται Ἀτρεΐδαο,
Od.1.41 ὁππότʼ ἂν ἡβήσῃ τε καὶ ἧς ἱμείρεται αἴης.
Od.1.42 ὣς ἔφαθʼ Ἑρμείας, ἀλλʼ οὐ φρένας Αἰγίσθοιο
Od.1.43 πεῖθʼ ἀγαθὰ φρονέων· νῦν δʼ ἁθρόα πάντʼ ἀπέτισεν.
Od.1.44 τὸν δʼ ἠμείβετʼ ἔπειτα θεά, γλαυκῶπις Ἀθήνη·
Od.1.45 ὦ πάτερ ἡμέτερε Κρονίδη, ὕπατε κρειόντων,
Od.1.46 καὶ λίην κεῖνός γε ἐοικότι κεῖται ὀλέθρῳ·
Od.1.47 ὡς ἀπόλοιτο καὶ ἄλλος, ὅτις τοιαῦτά γε ῥέζοι·
Od.1.48 ἀλλά μοι ἀμφʼ Ὀδυσῆι δαΐφρονι δαίεται ἦτορ,
Od.1.49 δυσμόρῳ, ὃς δὴ δηθὰ φίλων ἄπο πήματα πάσχει
Od.1.50 νήσῳ ἐν ἀμφιρύτῃ, ὅθι τʼ ὀμφαλός ἐστι θαλάσσης.
Od.1.51 νῆσος δενδρήεσσα, θεὰ δʼ ἐν δώματα ναίει,
Od.1.52 Ἄτλαντος θυγάτηρ ὀλοόφρονος, ὅς τε θαλάσσης
Od.1.53 πάσης βένθεα οἶδεν, ἔχει δέ τε κίονας αὐτὸς
Od.1.54 μακράς, αἳ γαῖάν τε καὶ οὐρανὸν ἀμφὶς ἔχουσιν.
Od.1.55 τοῦ θυγάτηρ δύστηνον ὀδυρόμενον κατερύκει,
Od.1.56 αἰεὶ δὲ μαλακοῖσι καὶ αἱμυλίοισι λόγοισιν
Od.1.57 θέλγει, ὅπως Ἰθάκης ἐπιλήσεται· αὐτὰρ Ὀδυσσεύς,
Od.1.58 ἱέμενος καὶ καπνὸν ἀποθρῴσκοντα νοῆσαι
Od.1.59 ἧς γαίης, θανέειν ἱμείρεται. οὐδέ νυ σοί περ
Od.1.60 ἐντρέπεται φίλον ἦτορ, Ὀλύμπιε. οὔ νύ τʼ Ὀδυσσεὺς
Od.1.61 Ἀργείων παρὰ νηυσὶ χαρίζετο ἱερὰ ῥέζων
Od.1.62 Τροίῃ ἐν εὐρείῃ; τί νύ οἱ τόσον ὠδύσαο, Ζεῦ;
Od.1.63 τὴν δʼ ἀπαμειβόμενος προσέφη νεφεληγερέτα Ζεύς·
Od.1.64 τέκνον ἐμόν, ποῖόν σε ἔπος φύγεν ἕρκος ὀδόντων.
Od.1.65 πῶς ἂν ἔπειτʼ Ὀδυσῆος ἐγὼ θείοιο λαθοίμην,
Od.1.66 ὃς περὶ μὲν νόον ἐστὶ βροτῶν, περὶ δʼ ἱρὰ θεοῖσιν
Od.1.67 ἀθανάτοισιν ἔδωκε, τοὶ οὐρανὸν εὐρὺν ἔχουσιν;
Od.1.68 ἀλλὰ Ποσειδάων γαιήοχος ἀσκελὲς αἰεὶ
Od.1.69 Κύκλωπος κεχόλωται, ὃν ὀφθαλμοῦ ἀλάωσεν,
Od.1.70 ἀντίθεον Πολύφημον, ὅου κράτος ἐστὶ μέγιστον
Od.1.71 πᾶσιν Κυκλώπεσσι· Θόωσα δέ μιν τέκε νύμφη,
Od.1.72 Φόρκυνος θυγάτηρ ἁλὸς ἀτρυγέτοιο μέδοντος,
Od.1.73 ἐν σπέσσι γλαφυροῖσι Ποσειδάωνι μιγεῖσα.
Od.1.74 ἐκ τοῦ δὴ Ὀδυσῆα Ποσειδάων ἐνοσίχθων
Od.1.75 οὔ τι κατακτείνει, πλάζει δʼ ἀπὸ πατρίδος αἴης.
Od.1.76 ἀλλʼ ἄγεθʼ, ἡμεῖς οἵδε περιφραζώμεθα πάντες
Od.1.77 νόστον, ὅπως ἔλθῃσι· Ποσειδάων δὲ μεθήσει
Od.1.78 ὃν χόλον· οὐ μὲν γάρ τι δυνήσεται ἀντία πάντων
Od.1.79 ἀθανάτων ἀέκητι θεῶν ἐριδαινέμεν οἶος.
Od.1.80 τὸν δʼ ἠμείβετʼ ἔπειτα θεά, γλαυκῶπις Ἀθήνη·
Od.1.81 ὦ πάτερ ἡμέτερε Κρονίδη, ὕπατε κρειόντων,
Od.1.82 εἰ μὲν δὴ νῦν τοῦτο φίλον μακάρεσσι θεοῖσιν,
Od.1.83 νοστῆσαι Ὀδυσῆα πολύφρονα ὅνδε δόμονδε,
Od.1.84 Ἑρμείαν μὲν ἔπειτα διάκτορον ἀργεϊφόντην
Od.1.85 νῆσον ἐς Ὠγυγίην ὀτρύνομεν, ὄφρα τάχιστα
Od.1.86 νύμφῃ ἐυπλοκάμῳ εἴπῃ νημερτέα βουλήν,
Od.1.87 νόστον Ὀδυσσῆος ταλασίφρονος, ὥς κε νέηται·
Od.1.88 αὐτὰρ ἐγὼν Ἰθάκηνδʼ ἐσελεύσομαι, ὄφρα οἱ υἱὸν
Od.1.89 μᾶλλον ἐποτρύνω καί οἱ μένος ἐν φρεσὶ θείω,
Od.1.90 εἰς ἀγορὴν καλέσαντα κάρη κομόωντας Ἀχαιοὺς
Od.1.91 πᾶσι μνηστήρεσσιν ἀπειπέμεν, οἵ τέ οἱ αἰεὶ
Od.1.92 μῆλʼ ἁδινὰ σφάζουσι καὶ εἰλίποδας ἕλικας βοῦς.
Od.1.93 πέμψω δʼ ἐς Σπάρτην τε καὶ ἐς Πύλον ἠμαθόεντα
Od.1.94 νόστον πευσόμενον πατρὸς φίλου, ἤν που ἀκούσῃ,
Od.1.95 ἠδʼ ἵνα μιν κλέος ἐσθλὸν ἐν ἀνθρώποισιν ἔχῃσιν.
Od.1.96 ὣς εἰποῦσʼ ὑπὸ ποσσὶν ἐδήσατο καλὰ πέδιλα,
Od.1.97 ἀμβρόσια χρύσεια, τά μιν φέρον ἠμὲν ἐφʼ ὑγρὴν
Od.1.98 ἠδʼ ἐπʼ ἀπείρονα γαῖαν ἅμα πνοιῇς ἀνέμοιο·
Od.1.99 εἵλετο δʼ ἄλκιμον ἔγχος, ἀκαχμένον ὀξέι χαλκῷ,
Od.1.100 βριθὺ μέγα στιβαρόν, τῷ δάμνησι στίχας ἀνδρῶν
Od.1.101 ἡρώων, τοῖσίν τε κοτέσσεται ὀβριμοπάτρη.
Od.1.102 βῆ δὲ κατʼ Οὐλύμποιο καρήνων ἀίξασα,
Od.1.103 στῆ δʼ Ἰθάκης ἐνὶ δήμῳ ἐπὶ προθύροις Ὀδυσῆος,
Od.1.104 οὐδοῦ ἐπʼ αὐλείου· παλάμῃ δʼ ἔχε χάλκεον ἔγχος,
Od.1.105 εἰδομένη ξείνῳ, Ταφίων ἡγήτορι Μέντῃ.
Od.1.106 εὗρε δʼ ἄρα μνηστῆρας ἀγήνορας. οἱ μὲν ἔπειτα
Od.1.107 πεσσοῖσι προπάροιθε θυράων θυμὸν ἔτερπον
Od.1.108 ἥμενοι ἐν ῥινοῖσι βοῶν, οὓς ἔκτανον αὐτοί·
Od.1.109 κήρυκες δʼ αὐτοῖσι καὶ ὀτρηροὶ θεράποντες
Od.1.110 οἱ μὲν οἶνον ἔμισγον ἐνὶ κρητῆρσι καὶ ὕδωρ,
Od.1.111 οἱ δʼ αὖτε σπόγγοισι πολυτρήτοισι τραπέζας
Od.1.112 νίζον καὶ πρότιθεν, τοὶ δὲ κρέα πολλὰ δατεῦντο.
Od.1.113 τὴν δὲ πολὺ πρῶτος ἴδε Τηλέμαχος θεοειδής,
Od.1.114 ἧστο γὰρ ἐν μνηστῆρσι φίλον τετιημένος ἦτορ,
Od.1.115 ὀσσόμενος πατέρʼ ἐσθλὸν ἐνὶ φρεσίν, εἴ ποθεν ἐλθὼν
Od.1.116 μνηστήρων τῶν μὲν σκέδασιν κατὰ δώματα θείη,
Od.1.117 τιμὴν δʼ αὐτὸς ἔχοι καὶ δώμασιν οἷσιν ἀνάσσοι.
Od.1.118 τὰ φρονέων, μνηστῆρσι μεθήμενος, εἴσιδʼ Ἀθήνην.
Od.1.119 βῆ δʼ ἰθὺς προθύροιο, νεμεσσήθη δʼ ἐνὶ θυμῷ
Od.1.120 ξεῖνον δηθὰ θύρῃσιν ἐφεστάμεν· ἐγγύθι δὲ στὰς
Od.1.121 χεῖρʼ ἕλε δεξιτερὴν καὶ ἐδέξατο χάλκεον ἔγχος,
Od.1.122 καί μιν φωνήσας ἔπεα πτερόεντα προσηύδα·
Od.1.123 χαῖρε, ξεῖνε, παρʼ ἄμμι φιλήσεαι· αὐτὰρ ἔπειτα
Od.1.124 δείπνου πασσάμενος μυθήσεαι ὅττεό σε χρή.
Od.1.125 ὣς εἰπὼν ἡγεῖθʼ, ἡ δʼ ἕσπετο Παλλὰς Ἀθήνη.
Od.1.126 οἱ δʼ ὅτε δή ῥʼ ἔντοσθεν ἔσαν δόμου ὑψηλοῖο,
Od.1.127 ἔγχος μέν ῥʼ ἔστησε φέρων πρὸς κίονα μακρὴν
Od.1.128 δουροδόκης ἔντοσθεν ἐυξόου, ἔνθα περ ἄλλα
Od.1.129 ἔγχεʼ Ὀδυσσῆος ταλασίφρονος ἵστατο πολλά,
Od.1.130 αὐτὴν δʼ ἐς θρόνον εἷσεν ἄγων, ὑπὸ λῖτα πετάσσας,
Od.1.131 καλὸν δαιδάλεον· ὑπὸ δὲ θρῆνυς ποσὶν ἦεν.
Od.1.132 πὰρ δʼ αὐτὸς κλισμὸν θέτο ποικίλον, ἔκτοθεν ἄλλων
Od.1.133 μνηστήρων, μὴ ξεῖνος ἀνιηθεὶς ὀρυμαγδῷ
Od.1.134 δείπνῳ ἁδήσειεν, ὑπερφιάλοισι μετελθών,
Od.1.135 ἠδʼ ἵνα μιν περὶ πατρὸς ἀποιχομένοιο ἔροιτο.
Od.1.136 χέρνιβα δʼ ἀμφίπολος προχόῳ ἐπέχευε φέρουσα
Od.1.137 καλῇ χρυσείῃ, ὑπὲρ ἀργυρέοιο λέβητος,
Od.1.138 νίψασθαι· παρὰ δὲ ξεστὴν ἐτάνυσσε τράπεζαν.
Od.1.139 σῖτον δʼ αἰδοίη ταμίη παρέθηκε φέρουσα,
Od.1.140 εἴδατα πόλλʼ ἐπιθεῖσα, χαριζομένη παρεόντων·
Od.1.141 δαιτρὸς δὲ κρειῶν πίνακας παρέθηκεν ἀείρας
Od.1.142 παντοίων, παρὰ δέ σφι τίθει χρύσεια κύπελλα·
Od.1.143 κῆρυξ δʼ αὐτοῖσιν θάμʼ ἐπῴχετο οἰνοχοεύων.
Od.1.144 ἐς δʼ ἦλθον μνηστῆρες ἀγήνορες. οἱ μὲν ἔπειτα
Od.1.145 ἑξείης ἕζοντο κατὰ κλισμούς τε θρόνους τε,
Od.1.146 τοῖσι δὲ κήρυκες μὲν ὕδωρ ἐπὶ χεῖρας ἔχευαν,
Od.1.147 σῖτον δὲ δμῳαὶ παρενήνεον ἐν κανέοισιν,
Od.1.148 κοῦροι δὲ κρητῆρας ἐπεστέψαντο ποτοῖο.
Od.1.149 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.1.150 αὐτὰρ ἐπεὶ πόσιος καὶ ἐδητύος ἐξ ἔρον ἕντο
Od.1.151 μνηστῆρες, τοῖσιν μὲν ἐνὶ φρεσὶν ἄλλα μεμήλει,
Od.1.152 μολπή τʼ ὀρχηστύς τε· τὰ γάρ τʼ ἀναθήματα δαιτός·
Od.1.153 κῆρυξ δʼ ἐν χερσὶν κίθαριν περικαλλέα θῆκεν
Od.1.154 Φημίῳ, ὅς ῥʼ ἤειδε παρὰ μνηστῆρσιν ἀνάγκῃ.
Od.1.155 ἦ τοι ὁ φορμίζων ἀνεβάλλετο καλὸν ἀείδειν.
Od.1.156 αὐτὰρ Τηλέμαχος προσέφη γλαυκῶπιν Ἀθήνην,
Od.1.157 ἄγχι σχὼν κεφαλήν, ἵνα μὴ πευθοίαθʼ οἱ ἄλλοι·
Od.1.158 ξεῖνε φίλʼ, ἦ καί μοι νεμεσήσεαι ὅττι κεν εἴπω;
Od.1.159 τούτοισιν μὲν ταῦτα μέλει, κίθαρις καὶ ἀοιδή,
Od.1.160 ῥεῖʼ, ἐπεὶ ἀλλότριον βίοτον νήποινον ἔδουσιν,
Od.1.161 ἀνέρος, οὗ δή που λεύκʼ ὀστέα πύθεται ὄμβρῳ
Od.1.162 κείμενʼ ἐπʼ ἠπείρου, ἢ εἰν ἁλὶ κῦμα κυλίνδει.
Od.1.163 εἰ κεῖνόν γʼ Ἰθάκηνδε ἰδοίατο νοστήσαντα,
Od.1.164 πάντες κʼ ἀρησαίατʼ ἐλαφρότεροι πόδας εἶναι
Od.1.165 ἢ ἀφνειότεροι χρυσοῖό τε ἐσθῆτός τε.
Od.1.166 νῦν δʼ ὁ μὲν ὣς ἀπόλωλε κακὸν μόρον, οὐδέ τις ἡμῖν
Od.1.167 θαλπωρή, εἴ πέρ τις ἐπιχθονίων ἀνθρώπων
Od.1.168 φῇσιν ἐλεύσεσθαι· τοῦ δʼ ὤλετο νόστιμον ἦμαρ.
Od.1.169 ἀλλʼ ἄγε μοι τόδε εἰπὲ καὶ ἀτρεκέως κατάλεξον·
Od.1.170 τίς πόθεν εἰς ἀνδρῶν; πόθι τοι πόλις ἠδὲ τοκῆες;
Od.1.171 ὁπποίης τʼ ἐπὶ νηὸς ἀφίκεο· πῶς δέ σε ναῦται
Od.1.172 ἤγαγον εἰς Ἰθάκην; τίνες ἔμμεναι εὐχετόωντο;
Od.1.173 οὐ μὲν γάρ τί σε πεζὸν ὀίομαι ἐνθάδʼ ἱκέσθαι.
Od.1.174 καί μοι τοῦτʼ ἀγόρευσον ἐτήτυμον, ὄφρʼ ἐὺ εἰδῶ,
Od.1.175 ἠὲ νέον μεθέπεις ἦ καὶ πατρώιός ἐσσι
Od.1.176 ξεῖνος, ἐπεὶ πολλοὶ ἴσαν ἀνέρες ἡμέτερον δῶ
Od.1.177 ἄλλοι, ἐπεὶ καὶ κεῖνος ἐπίστροφος ἦν ἀνθρώπων.
Od.1.178 τὸν δʼ αὖτε προσέειπε θεά, γλαυκῶπις Ἀθήνη·
Od.1.179 τοιγὰρ ἐγώ τοι ταῦτα μάλʼ ἀτρεκέως ἀγορεύσω.
Od.1.180 Μέντης Ἀγχιάλοιο δαΐφρονος εὔχομαι εἶναι
Od.1.181 υἱός, ἀτὰρ Ταφίοισι φιληρέτμοισιν ἀνάσσω.
Od.1.182 νῦν δʼ ὧδε ξὺν νηὶ κατήλυθον ἠδʼ ἑτάροισιν
Od.1.183 πλέων ἐπὶ οἴνοπα πόντον ἐπʼ ἀλλοθρόους ἀνθρώπους,
Od.1.184 ἐς Τεμέσην μετὰ χαλκόν, ἄγω δʼ αἴθωνα σίδηρον.
Od.1.185 νηῦς δέ μοι ἥδʼ ἕστηκεν ἐπʼ ἀγροῦ νόσφι πόληος,
Od.1.186 ἐν λιμένι Ῥείθρῳ ὑπὸ Νηίῳ ὑλήεντι.
Od.1.187 ξεῖνοι δʼ ἀλλήλων πατρώιοι εὐχόμεθʼ εἶναι
Od.1.188 ἐξ ἀρχῆς, εἴ πέρ τε γέροντʼ εἴρηαι ἐπελθὼν
Od.1.189 Λαέρτην ἥρωα, τὸν οὐκέτι φασὶ πόλινδε
Od.1.190 ἔρχεσθʼ, ἀλλʼ ἀπάνευθεν ἐπʼ ἀγροῦ πήματα πάσχειν
Od.1.191 γρηὶ σὺν ἀμφιπόλῳ, ἥ οἱ βρῶσίν τε πόσιν τε
Od.1.192 παρτιθεῖ, εὖτʼ ἄν μιν κάματος κατὰ γυῖα λάβῃσιν
Od.1.193 ἑρπύζοντʼ ἀνὰ γουνὸν ἀλωῆς οἰνοπέδοιο.
Od.1.194 νῦν δʼ ἦλθον· δὴ γάρ μιν ἔφαντʼ ἐπιδήμιον εἶναι,
Od.1.195 σὸν πατέρʼ· ἀλλά νυ τόν γε θεοὶ βλάπτουσι κελεύθου.
Od.1.196 οὐ γάρ πω τέθνηκεν ἐπὶ χθονὶ δῖος Ὀδυσσεύς,
Od.1.197 ἀλλʼ ἔτι που ζωὸς κατερύκεται εὐρέι πόντῳ
Od.1.198 νήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν
Od.1.199 ἄγριοι, οἵ που κεῖνον ἐρυκανόωσʼ ἀέκοντα.
Od.1.200 αὐτὰρ νῦν τοι ἐγὼ μαντεύσομαι, ὡς ἐνὶ θυμῷ
Od.1.201 ἀθάνατοι βάλλουσι καὶ ὡς τελέεσθαι ὀίω,
Od.1.202 οὔτε τι μάντις ἐὼν οὔτʼ οἰωνῶν σάφα εἰδώς.
Od.1.203 οὔ τοι ἔτι δηρόν γε φίλης ἀπὸ πατρίδος αἴης
Od.1.204 ἔσσεται, οὐδʼ εἴ πέρ τε σιδήρεα δέσματʼ ἔχῃσιν·
Od.1.205 φράσσεται ὥς κε νέηται, ἐπεὶ πολυμήχανός ἐστιν.
Od.1.206 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.1.207 εἰ δὴ ἐξ αὐτοῖο τόσος πάϊς εἰς Ὀδυσῆος.
Od.1.208 αἰνῶς μὲν κεφαλήν τε καὶ ὄμματα καλὰ ἔοικας
Od.1.209 κείνῳ, ἐπεὶ θαμὰ τοῖον ἐμισγόμεθʼ ἀλλήλοισιν,
Od.1.210 πρίν γε τὸν ἐς Τροίην ἀναβήμεναι, ἔνθα περ ἄλλοι
Od.1.211 Ἀργείων οἱ ἄριστοι ἔβαν κοίλῃς ἐνὶ νηυσίν·
Od.1.212 ἐκ τοῦ δʼ οὔτʼ Ὀδυσῆα ἐγὼν ἴδον οὔτʼ ἔμʼ ἐκεῖνος.
Od.1.213 τὴν δʼ αὖ Τηλέμαχος πεπνυμένος ἀντίον ηὔδα·
Od.1.214 τοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.
Od.1.215 μήτηρ μέν τέ μέ φησι τοῦ ἔμμεναι, αὐτὰρ ἐγώ γε
Od.1.216 οὐκ οἶδʼ· οὐ γάρ πώ τις ἑὸν γόνον αὐτὸς ἀνέγνω.
Od.1.217 ὡς δὴ ἐγώ γʼ ὄφελον μάκαρός νύ τευ ἔμμεναι υἱὸς
Od.1.218 ἀνέρος, ὃν κτεάτεσσιν ἑοῖς ἔπι γῆρας ἔτετμε.
Od.1.219 νῦν δʼ ὃς ἀποτμότατος γένετο θνητῶν ἀνθρώπων,
Od.1.220 τοῦ μʼ ἔκ φασι γενέσθαι, ἐπεὶ σύ με τοῦτʼ ἐρεείνεις.
Od.1.221 τὸν δʼ αὖτε προσέειπε θεά, γλαυκῶπις Ἀθήνη·
Od.1.222 οὐ μέν τοι γενεήν γε θεοὶ νώνυμνον ὀπίσσω
Od.1.223 θῆκαν, ἐπεὶ σέ γε τοῖον ἐγείνατο Πηνελόπεια.
Od.1.224 ἀλλʼ ἄγε μοι τόδε εἰπὲ καὶ ἀτρεκέως κατάλεξον·
Od.1.225 τίς δαίς, τίς δὲ ὅμιλος ὅδʼ ἔπλετο; τίπτε δέ σε χρεώ;
Od.1.226 εἰλαπίνη ἠὲ γάμος; ἐπεὶ οὐκ ἔρανος τάδε γʼ ἐστίν·
Od.1.227 ὥς τέ μοι ὑβρίζοντες ὑπερφιάλως δοκέουσι
Od.1.228 δαίνυσθαι κατὰ δῶμα. νεμεσσήσαιτό κεν ἀνὴρ
Od.1.229 αἴσχεα πόλλʼ ὁρόων, ὅς τις πινυτός γε μετέλθοι.
Od.1.230 τὴν δʼ αὖ Τηλέμαχος πεπνυμένος ἀντίον ηὔδα·
Od.1.231 ξεῖνʼ, ἐπεὶ ἂρ δὴ ταῦτά μʼ ἀνείρεαι ἠδὲ μεταλλᾷς,
Od.1.232 μέλλεν μέν ποτε οἶκος ὅδʼ ἀφνειὸς καὶ ἀμύμων
Od.1.233 ἔμμεναι, ὄφρʼ ἔτι κεῖνος ἀνὴρ ἐπιδήμιος ἦεν·
Od.1.234 νῦν δʼ ἑτέρως ἐβόλοντο θεοὶ κακὰ μητιόωντες,
Od.1.235 οἳ κεῖνον μὲν ἄιστον ἐποίησαν περὶ πάντων
Od.1.236 ἀνθρώπων, ἐπεὶ οὔ κε θανόντι περ ὧδʼ ἀκαχοίμην,
Od.1.237 εἰ μετὰ οἷς ἑτάροισι δάμη Τρώων ἐνὶ δήμῳ,
Od.1.238 ἠὲ φίλων ἐν χερσίν, ἐπεὶ πόλεμον τολύπευσεν.
Od.1.239 τῷ κέν οἱ τύμβον μὲν ἐποίησαν Παναχαιοί,
Od.1.240 ἠδέ κε καὶ ᾧ παιδὶ μέγα κλέος ἤρατʼ ὀπίσσω.
Od.1.241 νῦν δέ μιν ἀκλειῶς ἅρπυιαι ἀνηρείψαντο·
Od.1.242 οἴχετʼ ἄιστος ἄπυστος, ἐμοὶ δʼ ὀδύνας τε γόους τε
Od.1.243 κάλλιπεν. οὐδέ τι κεῖνον ὀδυρόμενος στεναχίζω
Od.1.244 οἶον, ἐπεί νύ μοι ἄλλα θεοὶ κακὰ κήδεʼ ἔτευξαν.
Od.1.245 ὅσσοι γὰρ νήσοισιν ἐπικρατέουσιν ἄριστοι,
Od.1.246 Δουλιχίῳ τε Σάμῃ τε καὶ ὑλήεντι Ζακύνθῳ,
Od.1.247 ἠδʼ ὅσσοι κραναὴν Ἰθάκην κάτα κοιρανέουσιν,
Od.1.248 τόσσοι μητέρʼ ἐμὴν μνῶνται, τρύχουσι δὲ οἶκον.
Od.1.249 ἡ δʼ οὔτʼ ἀρνεῖται στυγερὸν γάμον οὔτε τελευτὴν
Od.1.250 ποιῆσαι δύναται· τοὶ δὲ φθινύθουσιν ἔδοντες
Od.1.251 οἶκον ἐμόν· τάχα δή με διαρραίσουσι καὶ αὐτόν.
Od.1.252 τὸν δʼ ἐπαλαστήσασα προσηύδα Παλλὰς Ἀθήνη·
Od.1.253 ὢ πόποι, ἦ δὴ πολλὸν ἀποιχομένου Ὀδυσῆος
Od.1.254 δεύῃ, ὅ κε μνηστῆρσιν ἀναιδέσι χεῖρας ἐφείη.
Od.1.255 εἰ γὰρ νῦν ἐλθὼν δόμου ἐν πρώτῃσι θύρῃσι
Od.1.256 σταίη, ἔχων πήληκα καὶ ἀσπίδα καὶ δύο δοῦρε,
Od.1.257 τοῖος ἐὼν οἷόν μιν ἐγὼ τὰ πρῶτʼ ἐνόησα
Od.1.258 οἴκῳ ἐν ἡμετέρῳ πίνοντά τε τερπόμενόν τε,
Od.1.259 ἐξ Ἐφύρης ἀνιόντα παρʼ Ἴλου Μερμερίδαο—
Od.1.260 ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς
Od.1.261 φάρμακον ἀνδροφόνον διζήμενος, ὄφρα οἱ εἴη
Od.1.262 ἰοὺς χρίεσθαι χαλκήρεας· ἀλλʼ ὁ μὲν οὔ οἱ
Od.1.263 δῶκεν, ἐπεί ῥα θεοὺς νεμεσίζετο αἰὲν ἐόντας,
Od.1.264 ἀλλὰ πατήρ οἱ δῶκεν ἐμός· φιλέεσκε γὰρ αἰνῶς—
Od.1.265 τοῖος ἐὼν μνηστῆρσιν ὁμιλήσειεν Ὀδυσσεύς·
Od.1.266 πάντες κʼ ὠκύμοροί τε γενοίατο πικρόγαμοί τε.
Od.1.267 ἀλλʼ ἦ τοι μὲν ταῦτα θεῶν ἐν γούνασι κεῖται,
Od.1.268 ἤ κεν νοστήσας ἀποτίσεται, ἦε καὶ οὐκί,
Od.1.269 οἷσιν ἐνὶ μεγάροισι· σὲ δὲ φράζεσθαι ἄνωγα,
Od.1.270 ὅππως κε μνηστῆρας ἀπώσεαι ἐκ μεγάροιο.
Od.1.271 εἰ δʼ ἄγε νῦν ξυνίει καὶ ἐμῶν ἐμπάζεο μύθων·
Od.1.272 αὔριον εἰς ἀγορὴν καλέσας ἥρωας Ἀχαιοὺς
Od.1.273 μῦθον πέφραδε πᾶσι, θεοὶ δʼ ἐπὶ μάρτυροι ἔστων.
Od.1.274 μνηστῆρας μὲν ἐπὶ σφέτερα σκίδνασθαι ἄνωχθι,
Od.1.275 μητέρα δʼ, εἴ οἱ θυμὸς ἐφορμᾶται γαμέεσθαι,
Od.1.276 ἂψ ἴτω ἐς μέγαρον πατρὸς μέγα δυναμένοιο·
Od.1.277 οἱ δὲ γάμον τεύξουσι καὶ ἀρτυνέουσιν ἔεδνα
Od.1.278 πολλὰ μάλʼ, ὅσσα ἔοικε φίλης ἐπὶ παιδὸς ἕπεσθαι.
Od.1.279 σοὶ δʼ αὐτῷ πυκινῶς ὑποθήσομαι, αἴ κε πίθηαι·
Od.1.280 νῆʼ ἄρσας ἐρέτῃσιν ἐείκοσιν, ἥ τις ἀρίστη,
Od.1.281 ἔρχεο πευσόμενος πατρὸς δὴν οἰχομένοιο,
Od.1.282 ἤν τίς τοι εἴπῃσι βροτῶν, ἢ ὄσσαν ἀκούσῃς
Od.1.283 ἐκ Διός, ἥ τε μάλιστα φέρει κλέος ἀνθρώποισι.
Od.1.284 πρῶτα μὲν ἐς Πύλον ἐλθὲ καὶ εἴρεο Νέστορα δῖον,
Od.1.285 κεῖθεν δὲ Σπάρτηνδε παρὰ ξανθὸν Μενέλαον·
Od.1.286 ὃς γὰρ δεύτατος ἦλθεν Ἀχαιῶν χαλκοχιτώνων.
Od.1.287 εἰ μέν κεν πατρὸς βίοτον καὶ νόστον ἀκούσῃς,
Od.1.288 ἦ τʼ ἂν τρυχόμενός περ ἔτι τλαίης ἐνιαυτόν·
Od.1.289 εἰ δέ κε τεθνηῶτος ἀκούσῃς μηδʼ ἔτʼ ἐόντος,
Od.1.290 νοστήσας δὴ ἔπειτα φίλην ἐς πατρίδα γαῖαν
Od.1.291 σῆμά τέ οἱ χεῦαι καὶ ἐπὶ κτέρεα κτερεΐξαι
Od.1.292 πολλὰ μάλʼ, ὅσσα ἔοικε, καὶ ἀνέρι μητέρα δοῦναι.
Od.1.293 αὐτὰρ ἐπὴν δὴ ταῦτα τελευτήσῃς τε καὶ ἔρξῃς,
Od.1.294 φράζεσθαι δὴ ἔπειτα κατὰ φρένα καὶ κατὰ θυμὸν
Od.1.295 ὅππως κε μνηστῆρας ἐνὶ μεγάροισι τεοῖσι
Od.1.296 κτείνῃς ἠὲ δόλῳ ἢ ἀμφαδόν· οὐδέ τί σε χρὴ
Od.1.297 νηπιάας ὀχέειν, ἐπεὶ οὐκέτι τηλίκος ἐσσι.
Od.1.298 ἢ οὐκ ἀίεις οἷον κλέος ἔλλαβε δῖος Ὀρέστης
Od.1.299 πάντας ἐπʼ ἀνθρώπους, ἐπεὶ ἔκτανε πατροφονῆα,
Od.1.300 Αἴγισθον δολόμητιν, ὅ οἱ πατέρα κλυτὸν ἔκτα;
Od.1.301 καὶ σύ, φίλος, μάλα γάρ σʼ ὁρόω καλόν τε μέγαν τε,
Od.1.302 ἄλκιμος ἔσσʼ, ἵνα τίς σε καὶ ὀψιγόνων ἐὺ εἴπῃ.
Od.1.303 αὐτὰρ ἐγὼν ἐπὶ νῆα θοὴν κατελεύσομαι ἤδη
Od.1.304 ἠδʼ ἑτάρους, οἵ πού με μάλʼ ἀσχαλόωσι μένοντες·
Od.1.305 σοὶ δʼ αὐτῷ μελέτω, καὶ ἐμῶν ἐμπάζεο μύθων.
Od.1.306 τὴν δʼ αὖ Τηλέμαχος πεπνυμένος ἀντίον ηὔδα·
Od.1.307 ξεῖνʼ, ἦ τοι μὲν ταῦτα φίλα φρονέων ἀγορεύεις,
Od.1.308 ὥς τε πατὴρ ᾧ παιδί, καὶ οὔ ποτε λήσομαι αὐτῶν.
Od.1.309 ἀλλʼ ἄγε νῦν ἐπίμεινον, ἐπειγόμενός περ ὁδοῖο,
Od.1.310 ὄφρα λοεσσάμενός τε τεταρπόμενός τε φίλον κῆρ,
Od.1.311 δῶρον ἔχων ἐπὶ νῆα κίῃς, χαίρων ἐνὶ θυμῷ,
Od.1.312 τιμῆεν, μάλα καλόν, ὅ τοι κειμήλιον ἔσται
Od.1.313 ἐξ ἐμεῦ, οἷα φίλοι ξεῖνοι ξείνοισι διδοῦσι.
Od.1.314 τὸν δʼ ἠμείβετʼ ἔπειτα θεά, γλαυκῶπις Ἀθήνη·
Od.1.315 μή μʼ ἔτι νῦν κατέρυκε, λιλαιόμενόν περ ὁδοῖο.
Od.1.316 δῶρον δʼ ὅττι κέ μοι δοῦναι φίλον ἦτορ ἀνώγῃ,
Od.1.317 αὖτις ἀνερχομένῳ δόμεναι οἶκόνδε φέρεσθαι,
Od.1.318 καὶ μάλα καλὸν ἑλών· σοὶ δʼ ἄξιον ἔσται ἀμοιβῆς.
Od.1.319 ἡ μὲν ἄρʼ ὣς εἰποῦσʼ ἀπέβη γλαυκῶπις Ἀθήνη,
Od.1.320 ὄρνις δʼ ὣς ἀνόπαια διέπτατο· τῷ δʼ ἐνὶ θυμῷ
Od.1.321 θῆκε μένος καὶ θάρσος, ὑπέμνησέν τέ ἑ πατρὸς
Od.1.322 μᾶλλον ἔτʼ ἢ τὸ πάροιθεν. ὁ δὲ φρεσὶν ᾗσι νοήσας
Od.1.323 θάμβησεν κατὰ θυμόν· ὀίσατο γὰρ θεὸν εἶναι.
Od.1.324 αὐτίκα δὲ μνηστῆρας ἐπῴχετο ἰσόθεος φώς.
Od.1.325 τοῖσι δʼ ἀοιδὸς ἄειδε περικλυτός, οἱ δὲ σιωπῇ
Od.1.326 ἥατʼ ἀκούοντες· ὁ δʼ Ἀχαιῶν νόστον ἄειδε
Od.1.327 λυγρόν, ὃν ἐκ Τροίης ἐπετείλατο Παλλὰς Ἀθήνη.
Od.1.328 τοῦ δʼ ὑπερωιόθεν φρεσὶ σύνθετο θέσπιν ἀοιδὴν
Od.1.329 κούρη Ἰκαρίοιο, περίφρων Πηνελόπεια·
Od.1.330 κλίμακα δʼ ὑψηλὴν κατεβήσετο οἷο δόμοιο,
Od.1.331 οὐκ οἴη, ἅμα τῇ γε καὶ ἀμφίπολοι δύʼ ἕποντο.
Od.1.332 ἡ δʼ ὅτε δὴ μνηστῆρας ἀφίκετο δῖα γυναικῶν,
Od.1.333 στῆ ῥα παρὰ σταθμὸν τέγεος πύκα ποιητοῖο,
Od.1.334 ἄντα παρειάων σχομένη λιπαρὰ κρήδεμνα·
Od.1.335 ἀμφίπολος δʼ ἄρα οἱ κεδνὴ ἑκάτερθε παρέστη.
Od.1.336 δακρύσασα δʼ ἔπειτα προσηύδα θεῖον ἀοιδόν·
Od.1.337 Φήμιε, πολλὰ γὰρ ἄλλα βροτῶν θελκτήρια οἶδας,
Od.1.338 ἔργʼ ἀνδρῶν τε θεῶν τε, τά τε κλείουσιν ἀοιδοί·
Od.1.339 τῶν ἕν γέ σφιν ἄειδε παρήμενος, οἱ δὲ σιωπῇ
Od.1.340 οἶνον πινόντων· ταύτης δʼ ἀποπαύεʼ ἀοιδῆς
Od.1.341 λυγρῆς, ἥ τέ μοι αἰεὶ ἐνὶ στήθεσσι φίλον κῆρ
Od.1.342 τείρει, ἐπεί με μάλιστα καθίκετο πένθος ἄλαστον.
Od.1.343 τοίην γὰρ κεφαλὴν ποθέω μεμνημένη αἰεί,
Od.1.344 ἀνδρός, τοῦ κλέος εὐρὺ καθʼ Ἑλλάδα καὶ μέσον Ἄργος.
Od.1.345 τὴν δʼ αὖ Τηλέμαχος πεπνυμένος ἀντίον ηὔδα·
Od.1.346 μῆτερ ἐμή, τί τʼ ἄρα φθονέεις ἐρίηρον ἀοιδὸν
Od.1.347 τέρπειν ὅππῃ οἱ νόος ὄρνυται; οὔ νύ τʼ ἀοιδοὶ
Od.1.348 αἴτιοι, ἀλλά ποθι Ζεὺς αἴτιος, ὅς τε δίδωσιν
Od.1.349 ἀνδράσιν ἀλφηστῇσιν, ὅπως ἐθέλῃσιν, ἑκάστῳ.
Od.1.350 τούτῳ δʼ οὐ νέμεσις Δαναῶν κακὸν οἶτον ἀείδειν·
Od.1.351 τὴν γὰρ ἀοιδὴν μᾶλλον ἐπικλείουσʼ ἄνθρωποι,
Od.1.352 ἥ τις ἀκουόντεσσι νεωτάτη ἀμφιπέληται.
Od.1.353 σοὶ δʼ ἐπιτολμάτω κραδίη καὶ θυμὸς ἀκούειν·
Od.1.354 οὐ γὰρ Ὀδυσσεὺς οἶος ἀπώλεσε νόστιμον ἦμαρ
Od.1.355 ἐν Τροίῃ, πολλοὶ δὲ καὶ ἄλλοι φῶτες ὄλοντο.
Od.1.356 ἀλλʼ εἰς οἶκον ἰοῦσα τὰ σʼ αὐτῆς ἔργα κόμιζε,
Od.1.357 ἱστόν τʼ ἠλακάτην τε, καὶ ἀμφιπόλοισι κέλευε
Od.1.358 ἔργον ἐποίχεσθαι· μῦθος δʼ ἄνδρεσσι μελήσει
Od.1.359 πᾶσι, μάλιστα δʼ ἐμοί· τοῦ γὰρ κράτος ἔστʼ ἐνὶ οἴκῳ.
Od.1.360 ἡ μὲν θαμβήσασα πάλιν οἶκόνδε βεβήκει·
Od.1.361 παιδὸς γὰρ μῦθον πεπνυμένον ἔνθετο θυμῷ.
Od.1.362 ἐς δʼ ὑπερῷʼ ἀναβᾶσα σὺν ἀμφιπόλοισι γυναιξὶ
Od.1.363 κλαῖεν ἔπειτʼ Ὀδυσῆα φίλον πόσιν, ὄφρα οἱ ὕπνον
Od.1.364 ἡδὺν ἐπὶ βλεφάροισι βάλε γλαυκῶπις Ἀθήνη.
Od.1.365 μνηστῆρες δʼ ὁμάδησαν ἀνὰ μέγαρα σκιόεντα,
Od.1.366 πάντες δʼ ἠρήσαντο παραὶ λεχέεσσι κλιθῆναι.
Od.1.367 τοῖσι δὲ Τηλέμαχος πεπνυμένος ἤρχετο μύθων·
Od.1.368 μητρὸς ἐμῆς μνηστῆρες ὑπέρβιον ὕβριν ἔχοντες,
Od.1.369 νῦν μὲν δαινύμενοι τερπώμεθα, μηδὲ βοητὺς
Od.1.370 ἔστω, ἐπεὶ τόδε καλὸν ἀκουέμεν ἐστὶν ἀοιδοῦ
Od.1.371 τοιοῦδʼ οἷος ὅδʼ ἐστί, θεοῖς ἐναλίγκιος αὐδήν.
Od.1.372 ἠῶθεν δʼ ἀγορήνδε καθεζώμεσθα κιόντες
Od.1.373 πάντες, ἵνʼ ὕμιν μῦθον ἀπηλεγέως ἀποείπω,
Od.1.374 ἐξιέναι μεγάρων· ἄλλας δʼ ἀλεγύνετε δαῖτας,
Od.1.375 ὑμὰ κτήματʼ ἔδοντες, ἀμειβόμενοι κατὰ οἴκους.
Od.1.376 εἰ δʼ ὕμιν δοκέει τόδε λωίτερον καὶ ἄμεινον
Od.1.377 ἔμμεναι, ἀνδρὸς ἑνὸς βίοτον νήποινον ὀλέσθαι,
Od.1.378 κείρετʼ· ἐγὼ δὲ θεοὺς ἐπιβώσομαι αἰὲν ἐόντας,
Od.1.379 αἴ κέ ποθι Ζεὺς δῷσι παλίντιτα ἔργα γενέσθαι·
Od.1.380 νήποινοί κεν ἔπειτα δόμων ἔντοσθεν ὄλοισθε.
Od.1.381 ὣς ἔφαθʼ, οἱ δʼ ἄρα πάντες ὀδὰξ ἐν χείλεσι φύντες
Od.1.382 Τηλέμαχον θαύμαζον, ὃ θαρσαλέως ἀγόρευεν.
Od.1.383 τὸν δʼ αὖτʼ Ἀντίνοος προσέφη, Εὐπείθεος υἱός·
Od.1.384 Τηλέμαχʼ, ἦ μάλα δή σε διδάσκουσιν θεοὶ αὐτοὶ
Od.1.385 ὑψαγόρην τʼ ἔμεναι καὶ θαρσαλέως ἀγορεύειν·
Od.1.386 μὴ σέ γʼ ἐν ἀμφιάλῳ Ἰθάκῃ βασιλῆα Κρονίων
Od.1.387 ποιήσειεν, ὅ τοι γενεῇ πατρώιόν ἐστιν.
Od.1.388 τὸν δʼ αὖ Τηλέμαχος πεπνυμένος ἀντίον ηὔδα·
Od.1.389 Ἀντίνοʼ, ἦ καί μοι νεμεσήσεαι ὅττι κεν εἴπω;
Od.1.390 καί κεν τοῦτʼ ἐθέλοιμι Διός γε διδόντος ἀρέσθαι.
Od.1.391 ἦ φῂς τοῦτο κάκιστον ἐν ἀνθρώποισι τετύχθαι;
Od.1.392 οὐ μὲν γάρ τι κακὸν βασιλευέμεν· αἶψά τέ οἱ δῶ
Od.1.393 ἀφνειὸν πέλεται καὶ τιμηέστερος αὐτός.
Od.1.394 ἀλλʼ ἦ τοι βασιλῆες Ἀχαιῶν εἰσὶ καὶ ἄλλοι
Od.1.395 πολλοὶ ἐν ἀμφιάλῳ Ἰθάκῃ, νέοι ἠδὲ παλαιοί,
Od.1.396 τῶν κέν τις τόδʼ ἔχῃσιν, ἐπεὶ θάνε δῖος Ὀδυσσεύς·
Od.1.397 αὐτὰρ ἐγὼν οἴκοιο ἄναξ ἔσομʼ ἡμετέροιο
Od.1.398 καὶ δμώων, οὕς μοι ληίσσατο δῖος Ὀδυσσεύς.
Od.1.399 τὸν δʼ αὖτʼ Εὐρύμαχος Πολύβου πάϊς ἀντίον ηὔδα·
Od.1.400 Τηλέμαχʼ, ἦ τοι ταῦτα θεῶν ἐν γούνασι κεῖται,
Od.1.401 ὅς τις ἐν ἀμφιάλῳ Ἰθάκῃ βασιλεύσει Ἀχαιῶν·
Od.1.402 κτήματα δʼ αὐτὸς ἔχοις καὶ δώμασιν οἷσιν ἀνάσσοις.
Od.1.403 μὴ γὰρ ὅ γʼ ἔλθοι ἀνὴρ ὅς τίς σʼ ἀέκοντα βίηφιν
Od.1.404 κτήματʼ ἀπορραίσει, Ἰθάκης ἔτι ναιετοώσης.
Od.1.405 ἀλλʼ ἐθέλω σε, φέριστε, περὶ ξείνοιο ἐρέσθαι,
Od.1.406 ὁππόθεν οὗτος ἀνήρ, ποίης δʼ ἐξ εὔχεται εἶναι
Od.1.407 γαίης, ποῦ δέ νύ οἱ γενεὴ καὶ πατρὶς ἄρουρα.
Od.1.408 ἠέ τινʼ ἀγγελίην πατρὸς φέρει ἐρχομένοιο,
Od.1.409 ἦ ἑὸν αὐτοῦ χρεῖος ἐελδόμενος τόδʼ ἱκάνει;
Od.1.410 οἷον ἀναΐξας ἄφαρ οἴχεται, οὐδʼ ὑπέμεινε
Od.1.411 γνώμεναι· οὐ μὲν γάρ τι κακῷ εἰς ὦπα ἐῴκει.
Od.1.412 τὸν δʼ αὖ Τηλέμαχος πεπνυμένος ἀντίον ηὔδα·
Od.1.413 Εὐρύμαχʼ, ἦ τοι νόστος ἀπώλετο πατρὸς ἐμοῖο·
Od.1.414 οὔτʼ οὖν ἀγγελίῃ ἔτι πείθομαι, εἴ ποθεν ἔλθοι,
Od.1.415 οὔτε θεοπροπίης ἐμπάζομαι, ἥν τινα μήτηρ
Od.1.416 ἐς μέγαρον καλέσασα θεοπρόπον ἐξερέηται.
Od.1.417 ξεῖνος δʼ οὗτος ἐμὸς πατρώιος ἐκ Τάφου ἐστίν,
Od.1.418 Μέντης δʼ Ἀγχιάλοιο δαΐφρονος εὔχεται εἶναι
Od.1.419 υἱός, ἀτὰρ Ταφίοισι φιληρέτμοισιν ἀνάσσει.
Od.1.420 ὣς φάτο Τηλέμαχος, φρεσὶ δʼ ἀθανάτην θεὸν ἔγνω.
Od.1.421 οἱ δʼ εἰς ὀρχηστύν τε καὶ ἱμερόεσσαν ἀοιδὴν
Od.1.422 τρεψάμενοι τέρποντο, μένον δʼ ἐπὶ ἕσπερον ἐλθεῖν.
Od.1.423 τοῖσι δὲ τερπομένοισι μέλας ἐπὶ ἕσπερος ἦλθε·
Od.1.424 δὴ τότε κακκείοντες ἔβαν οἶκόνδε ἕκαστος.
Od.1.425 Τηλέμαχος δʼ, ὅθι οἱ θάλαμος περικαλλέος αὐλῆς
Od.1.426 ὑψηλὸς δέδμητο περισκέπτῳ ἐνὶ χώρῳ,
Od.1.427 ἔνθʼ ἔβη εἰς εὐνὴν πολλὰ φρεσὶ μερμηρίζων.
Od.1.428 τῷ δʼ ἄρʼ ἅμʼ αἰθομένας δαΐδας φέρε κεδνὰ ἰδυῖα
Od.1.429 Εὐρύκλειʼ, Ὦπος θυγάτηρ Πεισηνορίδαο,
Od.1.430 τήν ποτε Λαέρτης πρίατο κτεάτεσσιν ἑοῖσιν
Od.1.431 πρωθήβην ἔτʼ ἐοῦσαν, ἐεικοσάβοια δʼ ἔδωκεν,
Od.1.432 ἶσα δέ μιν κεδνῇ ἀλόχῳ τίεν ἐν μεγάροισιν,
Od.1.433 εὐνῇ δʼ οὔ ποτʼ ἔμικτο, χόλον δʼ ἀλέεινε γυναικός·
Od.1.434 ἥ οἱ ἅμʼ αἰθομένας δαΐδας φέρε, καί ἑ μάλιστα
Od.1.435 δμῳάων φιλέεσκε, καὶ ἔτρεφε τυτθὸν ἐόντα.
Od.1.436 ὤιξεν δὲ θύρας θαλάμου πύκα ποιητοῖο,
Od.1.437 ἕζετο δʼ ἐν λέκτρῳ, μαλακὸν δʼ ἔκδυνε χιτῶνα·
Od.1.438 καὶ τὸν μὲν γραίης πυκιμηδέος ἔμβαλε χερσίν.
Od.1.439 ἡ μὲν τὸν πτύξασα καὶ ἀσκήσασα χιτῶνα,
Od.1.440 πασσάλῳ ἀγκρεμάσασα παρὰ τρητοῖσι λέχεσσι
Od.1.441 βῆ ῥʼ ἴμεν ἐκ θαλάμοιο, θύρην δʼ ἐπέρυσσε κορώνῃ
Od.1.442 ἀργυρέῃ, ἐπὶ δὲ κληῖδʼ ἐτάνυσσεν ἱμάντι.
Od.1.443 ἔνθʼ ὅ γε παννύχιος, κεκαλυμμένος οἰὸς ἀώτῳ,
Od.1.444 βούλευε φρεσὶν ᾗσιν ὁδὸν τὴν πέφραδʼ Ἀθήνη.
Od.2.1 ἦμος δʼ ἠριγένεια φάνη ῥοδοδάκτυλος Ἠώς,
Od.2.2 ὤρνυτʼ ἄρʼ ἐξ εὐνῆφιν Ὀδυσσῆος φίλος υἱὸς
Od.2.3 εἵματα ἑσσάμενος, περὶ δὲ ξίφος ὀξὺ θέτʼ ὤμῳ,
Od.2.4 ποσσὶ δʼ ὑπὸ λιπαροῖσιν ἐδήσατο καλὰ πέδιλα,
Od.2.5 βῆ δʼ ἴμεν ἐκ θαλάμοιο θεῷ ἐναλίγκιος ἄντην.
Od.2.6 αἶψα δὲ κηρύκεσσι λιγυφθόγγοισι κέλευσε
Od.2.7 κηρύσσειν ἀγορήνδε κάρη κομόωντας Ἀχαιούς.
Od.2.8 οἱ μὲν ἐκήρυσσον, τοὶ δʼ ἠγείροντο μάλʼ ὦκα.
Od.2.9 αὐτὰρ ἐπεί ῥʼ ἤγερθεν ὁμηγερέες τʼ ἐγένοντο,
Od.2.10 βῆ ῥʼ ἴμεν εἰς ἀγορήν, παλάμῃ δʼ ἔχε χάλκεον ἔγχος,
Od.2.11 οὐκ οἶος, ἅμα τῷ γε δύω κύνες ἀργοὶ ἕποντο.
Od.2.12 θεσπεσίην δʼ ἄρα τῷ γε χάριν κατέχευεν Ἀθήνη.
Od.2.13 τὸν δʼ ἄρα πάντες λαοὶ ἐπερχόμενον θηεῦντο·
Od.2.14 ἕζετο δʼ ἐν πατρὸς θώκῳ, εἶξαν δὲ γέροντες.
Od.2.15 τοῖσι δʼ ἔπειθʼ ἥρως Αἰγύπτιος ἦρχʼ ἀγορεύειν,
Od.2.16 ὃς δὴ γήραϊ κυφὸς ἔην καὶ μυρία ᾔδη.
Od.2.17 καὶ γὰρ τοῦ φίλος υἱὸς ἅμʼ ἀντιθέῳ Ὀδυσῆι
Od.2.18 Ἴλιον εἰς ἐύπωλον ἔβη κοίλῃς ἐνὶ νηυσίν,
Od.2.19 Ἄντιφος αἰχμητής· τὸν δʼ ἄγριος ἔκτανε Κύκλωψ
Od.2.20 ἐν σπῆι γλαφυρῷ, πύματον δʼ ὡπλίσσατο δόρπον.
Od.2.21 τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,
Od.2.22 Εὐρύνομος, δύο δʼ αἰὲν ἔχον πατρώια ἔργα.
Od.2.23 ἀλλʼ οὐδʼ ὣς τοῦ λήθετʼ ὀδυρόμενος καὶ ἀχεύων.
Od.2.24 τοῦ ὅ γε δάκρυ χέων ἀγορήσατο καὶ μετέειπε·
Od.2.25 κέκλυτε δὴ νῦν μευ, Ἰθακήσιοι, ὅττι κεν εἴπω·
Od.2.26 οὔτε ποθʼ ἡμετέρη ἀγορὴ γένετʼ οὔτε θόωκος
Od.2.27 ἐξ οὗ Ὀδυσσεὺς δῖος ἔβη κοίλῃς ἐνὶ νηυσί.
Od.2.28 νῦν δὲ τίς ὧδʼ ἤγειρε; τίνα χρειὼ τόσον ἵκει
Od.2.29 ἠὲ νέων ἀνδρῶν ἢ οἳ προγενέστεροί εἰσιν;
Od.2.30 ἠέ τινʼ ἀγγελίην στρατοῦ ἔκλυεν ἐρχομένοιο,
Od.2.31 ἥν χʼ ἡμῖν σάφα εἴποι, ὅτε πρότερός γε πύθοιτο;
Od.2.32 ἦέ τι δήμιον ἄλλο πιφαύσκεται ἠδʼ ἀγορεύει;
Od.2.33 ἐσθλός μοι δοκεῖ εἶναι, ὀνήμενος. εἴθε οἱ αὐτῷ
Od.2.34 Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ.
Od.2.35 ὣς φάτο, χαῖρε δὲ φήμῃ Ὀδυσσῆος φίλος υἱός,
Od.2.36 οὐδʼ ἄρʼ ἔτι δὴν ἧστο, μενοίνησεν δʼ ἀγορεύειν,
Od.2.37 στῆ δὲ μέσῃ ἀγορῇ· σκῆπτρον δέ οἱ ἔμβαλε χειρὶ
Od.2.38 κῆρυξ Πεισήνωρ πεπνυμένα μήδεα εἰδώς.
Od.2.39 πρῶτον ἔπειτα γέροντα καθαπτόμενος προσέειπεν·
Od.2.40 ὦ γέρον, οὐχ ἑκὰς οὗτος ἀνήρ, τάχα δʼ εἴσεαι αὐτός,
Od.2.41 ὃς λαὸν ἤγειρα· μάλιστα δέ μʼ ἄλγος ἱκάνει.
Od.2.42 οὔτε τινʼ ἀγγελίην στρατοῦ ἔκλυον ἐρχομένοιο,
Od.2.43 ἥν χʼ ὑμῖν σάφα εἴπω, ὅτε πρότερός γε πυθοίμην,
Od.2.44 οὔτε τι δήμιον ἄλλο πιφαύσκομαι οὐδʼ ἀγορεύω,
Od.2.45 ἀλλʼ ἐμὸν αὐτοῦ χρεῖος, ὅ μοι κακὰ ἔμπεσεν οἴκῳ
Od.2.46 δοιά· τὸ μὲν πατέρʼ ἐσθλὸν ἀπώλεσα, ὅς ποτʼ ἐν ὑμῖν
Od.2.47 τοίσδεσσιν βασίλευε, πατὴρ δʼ ὣς ἤπιος ἦεν·
Od.2.48 νῦν δʼ αὖ καὶ πολὺ μεῖζον, ὃ δὴ τάχα οἶκον ἅπαντα
Od.2.49 πάγχυ διαρραίσει, βίοτον δʼ ἀπὸ πάμπαν ὀλέσσει.
Od.2.50 μητέρι μοι μνηστῆρες ἐπέχραον οὐκ ἐθελούσῃ,
Od.2.51 τῶν ἀνδρῶν φίλοι υἷες, οἳ ἐνθάδε γʼ εἰσὶν ἄριστοι,
Od.2.52 οἳ πατρὸς μὲν ἐς οἶκον ἀπερρίγασι νέεσθαι
Od.2.53 Ἰκαρίου, ὥς κʼ αὐτὸς ἐεδνώσαιτο θύγατρα,
Od.2.54 δοίη δʼ ᾧ κʼ ἐθέλοι καί οἱ κεχαρισμένος ἔλθοι·
Od.2.55 οἱ δʼ εἰς ἡμέτερον πωλεύμενοι ἤματα πάντα,
Od.2.56 βοῦς ἱερεύοντες καὶ ὄις καὶ πίονας αἶγας
Od.2.57 εἰλαπινάζουσιν πίνουσί τε αἴθοπα οἶνον
Od.2.58 μαψιδίως· τὰ δὲ πολλὰ κατάνεται. οὐ γὰρ ἔπʼ ἀνήρ,
Od.2.59 οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.
Od.2.60 ἡμεῖς δʼ οὔ νύ τι τοῖοι ἀμυνέμεν· ἦ καὶ ἔπειτα
Od.2.61 λευγαλέοι τʼ ἐσόμεσθα καὶ οὐ δεδαηκότες ἀλκήν.
Od.2.62 ἦ τʼ ἂν ἀμυναίμην, εἴ μοι δύναμίς γε παρείη.
Od.2.63 οὐ γὰρ ἔτʼ ἀνσχετὰ ἔργα τετεύχαται, οὐδʼ ἔτι καλῶς
Od.2.64 οἶκος ἐμὸς διόλωλε. νεμεσσήθητε καὶ αὐτοί,
Od.2.65 ἄλλους τʼ αἰδέσθητε περικτίονας ἀνθρώπους,
Od.2.66 οἳ περιναιετάουσι· θεῶν δʼ ὑποδείσατε μῆνιν,
Od.2.67 μή τι μεταστρέψωσιν ἀγασσάμενοι κακὰ ἔργα.
Od.2.68 λίσσομαι ἠμὲν Ζηνὸς Ὀλυμπίου ἠδὲ Θέμιστος,
Od.2.69 ἥ τʼ ἀνδρῶν ἀγορὰς ἠμὲν λύει ἠδὲ καθίζει·
Od.2.70 σχέσθε, φίλοι, καί μʼ οἶον ἐάσατε πένθεϊ λυγρῷ
Od.2.71 τείρεσθʼ, εἰ μή πού τι πατὴρ ἐμὸς ἐσθλὸς Ὀδυσσεὺς
Od.2.72 δυσμενέων κάκʼ ἔρεξεν ἐυκνήμιδας Ἀχαιούς,
Od.2.73 τῶν μʼ ἀποτινύμενοι κακὰ ῥέζετε δυσμενέοντες,
Od.2.74 τούτους ὀτρύνοντες. ἐμοὶ δέ κε κέρδιον εἴη
Od.2.75 ὑμέας ἐσθέμεναι κειμήλιά τε πρόβασίν τε.
Od.2.76 εἴ χʼ ὑμεῖς γε φάγοιτε, τάχʼ ἄν ποτε καὶ τίσις εἴη·
Od.2.77 τόφρα γὰρ ἂν κατὰ ἄστυ ποτιπτυσσοίμεθα μύθῳ
Od.2.78 χρήματʼ ἀπαιτίζοντες, ἕως κʼ ἀπὸ πάντα δοθείη·
Od.2.79 νῦν δέ μοι ἀπρήκτους ὀδύνας ἐμβάλλετε θυμῷ.
Od.2.80 ὣς φάτο χωόμενος, ποτὶ δὲ σκῆπτρον βάλε γαίῃ
Od.2.81 δάκρυʼ ἀναπρήσας· οἶκτος δʼ ἕλε λαὸν ἅπαντα.
Od.2.82 ἔνθʼ ἄλλοι μὲν πάντες ἀκὴν ἔσαν, οὐδέ τις ἔτλη
Od.2.83 Τηλέμαχον μύθοισιν ἀμείψασθαι χαλεποῖσιν·
Od.2.84 Ἀντίνοος δέ μιν οἶος ἀμειβόμενος προσέειπε·
Od.2.85 Τηλέμαχʼ ὑψαγόρη, μένος ἄσχετε, ποῖον ἔειπες
Od.2.86 ἡμέας αἰσχύνων· ἐθέλοις δέ κε μῶμον ἀνάψαι.
Od.2.87 σοὶ δʼ οὔ τι μνηστῆρες Ἀχαιῶν αἴτιοί εἰσιν,
Od.2.88 ἀλλὰ φίλη μήτηρ, ἥ τοι πέρι κέρδεα οἶδεν.
Od.2.89 ἤδη γὰρ τρίτον ἐστὶν ἔτος, τάχα δʼ εἶσι τέταρτον,
Od.2.90 ἐξ οὗ ἀτέμβει θυμὸν ἐνὶ στήθεσσιν Ἀχαιῶν.
Od.2.91 πάντας μέν ῥʼ ἔλπει καὶ ὑπίσχεται ἀνδρὶ ἑκάστῳ
Od.2.92 ἀγγελίας προϊεῖσα, νόος δέ οἱ ἄλλα μενοινᾷ.
Od.2.93 ἡ δὲ δόλον τόνδʼ ἄλλον ἐνὶ φρεσὶ μερμήριξε·
Od.2.94 στησαμένη μέγαν ἱστὸν ἐνὶ μεγάροισιν ὕφαινε,
Od.2.95 λεπτὸν καὶ περίμετρον· ἄφαρ δʼ ἡμῖν μετέειπε·
Od.2.96 κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,
Od.2.97 μίμνετʼ ἐπειγόμενοι τὸν ἐμὸν γάμον, εἰς ὅ κε φᾶρος
Od.2.98 ἐκτελέσω, μή μοι μεταμώνια νήματʼ ὄληται,
Od.2.99 Λαέρτῃ ἥρωι ταφήιον, εἰς ὅτε κέν μιν
Od.2.100 μοῖρʼ ὀλοὴ καθέλῃσι τανηλεγέος θανάτοιο,
Od.2.101 μή τίς μοι κατὰ δῆμον Ἀχαιϊάδων νεμεσήσῃ.
Od.2.102 αἴ κεν ἄτερ σπείρου κεῖται πολλὰ κτεατίσσας.
Od.2.103 ὣς ἔφαθʼ, ἡμῖν δʼ αὖτʼ ἐπεπείθετο θυμὸς ἀγήνωρ.
Od.2.104 ἔνθα καὶ ἠματίη μὲν ὑφαίνεσκεν μέγαν ἱστόν,
Od.2.105 νύκτας δʼ ἀλλύεσκεν, ἐπεὶ δαΐδας παραθεῖτο.
Od.2.106 ὣς τρίετες μὲν ἔληθε δόλῳ καὶ ἔπειθεν Ἀχαιούς·
Od.2.107 ἀλλʼ ὅτε τέτρατον ἦλθεν ἔτος καὶ ἐπήλυθον ὧραι,
Od.2.108 καὶ τότε δή τις ἔειπε γυναικῶν, ἣ σάφα ᾔδη,
Od.2.109 καὶ τήν γʼ ἀλλύουσαν ἐφεύρομεν ἀγλαὸν ἱστόν.
Od.2.110 ὣς τὸ μὲν ἐξετέλεσσε καὶ οὐκ ἐθέλουσʼ ὑπʼ ἀνάγκης·
Od.2.111 σοὶ δʼ ὧδε μνηστῆρες ὑποκρίνονται, ἵνʼ εἰδῇς
Od.2.112 αὐτὸς σῷ θυμῷ, εἰδῶσι δὲ πάντες Ἀχαιοί·
Od.2.113 μητέρα σὴν ἀπόπεμψον, ἄνωχθι δέ μιν γαμέεσθαι
Od.2.114 τῷ ὅτεῴ τε πατὴρ κέλεται καὶ ἁνδάνει αὐτῇ.
Od.2.115 εἰ δʼ ἔτʼ ἀνιήσει γε πολὺν χρόνον υἷας Ἀχαιῶν,
Od.2.116 τὰ φρονέουσʼ ἀνὰ θυμόν, ὅ οἱ πέρι δῶκεν Ἀθήνη
Od.2.117 ἔργα τʼ ἐπίστασθαι περικαλλέα καὶ φρένας ἐσθλὰς
Od.2.118 κέρδεά θʼ, οἷʼ οὔ πώ τινʼ ἀκούομεν οὐδὲ παλαιῶν,
Od.2.119 τάων αἳ πάρος ἦσαν ἐυπλοκαμῖδες Ἀχαιαί,
Od.2.120 Τυρώ τʼ Ἀλκμήνη τε ἐυστέφανός τε Μυκήνη·
Od.2.121 τάων οὔ τις ὁμοῖα νοήματα Πηνελοπείῃ
Od.2.122 ᾔδη· ἀτὰρ μὲν τοῦτό γʼ ἐναίσιμον οὐκ ἐνόησε.
Od.2.123 τόφρα γὰρ οὖν βίοτόν τε τεὸν καὶ κτήματʼ ἔδονται,
Od.2.124 ὄφρα κε κείνη τοῦτον ἔχῃ νόον, ὅν τινά οἱ νῦν
Od.2.125 ἐν στήθεσσι τιθεῖσι θεοί. μέγα μὲν κλέος αὐτῇ
Od.2.126 ποιεῖτʼ, αὐτὰρ σοί γε ποθὴν πολέος βιότοιο.
Od.2.127 ἡμεῖς δʼ οὔτʼ ἐπὶ ἔργα πάρος γʼ ἴμεν οὔτε πῃ ἄλλῃ,
Od.2.128 πρίν γʼ αὐτὴν γήμασθαι Ἀχαιῶν ᾧ κʼ ἐθέλῃσι.
Od.2.129 τὸν δʼ αὖ Τηλέμαχος πεπνυμένος ἀντίον ηὔδα·
Od.2.130 Ἀντίνοʼ, οὔ πως ἔστι δόμων ἀέκουσαν ἀπῶσαι
Od.2.131 ἥ μʼ ἔτεχʼ, ἥ μʼ ἔθρεψε· πατὴρ δʼ ἐμὸς ἄλλοθι γαίης,
Od.2.132 ζώει ὅ γʼ ἦ τέθνηκε· κακὸν δέ με πόλλʼ ἀποτίνειν
Od.2.133 Ἰκαρίῳ, αἴ κʼ αὐτὸς ἑκὼν ἀπὸ μητέρα πέμψω.
Od.2.134 ἐκ γὰρ τοῦ πατρὸς κακὰ πείσομαι, ἄλλα δὲ δαίμων
Od.2.135 δώσει, ἐπεὶ μήτηρ στυγερὰς ἀρήσετʼ ἐρινῦς
Od.2.136 οἴκου ἀπερχομένη· νέμεσις δέ μοι ἐξ ἀνθρώπων
Od.2.137 ἔσσεται· ὣς οὐ τοῦτον ἐγώ ποτε μῦθον ἐνίψω.
Od.2.138 ὑμέτερος δʼ εἰ μὲν θυμὸς νεμεσίζεται αὐτῶν,
Od.2.139 ἔξιτέ μοι μεγάρων, ἄλλας δʼ ἀλεγύνετε δαῖτας
Od.2.140 ὑμὰ κτήματʼ ἔδοντες ἀμειβόμενοι κατὰ οἴκους.
Od.2.141 εἰ δʼ ὑμῖν δοκέει τόδε λωίτερον καὶ ἄμεινον
Od.2.142 ἔμμεναι, ἀνδρὸς ἑνὸς βίοτον νήποινον ὀλέσθαι,
Od.2.143 κείρετʼ· ἐγὼ δὲ θεοὺς ἐπιβώσομαι αἰὲν ἐόντας,
Od.2.144 αἴ κέ ποθι Ζεὺς δῷσι παλίντιτα ἔργα γενέσθαι.
Od.2.145 νήποινοί κεν ἔπειτα δόμων ἔντοσθεν ὄλοισθε.
Od.2.146 ὣς φάτο Τηλέμαχος, τῷ δʼ αἰετὼ εὐρύοπα Ζεὺς
Od.2.147 ὑψόθεν ἐκ κορυφῆς ὄρεος προέηκε πέτεσθαι.
Od.2.148 τὼ δʼ ἕως μέν ῥʼ ἐπέτοντο μετὰ πνοιῇς ἀνέμοιο
Od.2.149 πλησίω ἀλλήλοισι τιταινομένω πτερύγεσσιν·
Od.2.150 ἀλλʼ ὅτε δὴ μέσσην ἀγορὴν πολύφημον ἱκέσθην,
Od.2.151 ἔνθʼ ἐπιδινηθέντε τιναξάσθην πτερὰ πυκνά,
Od.2.152 ἐς δʼ ἰδέτην πάντων κεφαλάς, ὄσσοντο δʼ ὄλεθρον·
Od.2.153 δρυψαμένω δʼ ὀνύχεσσι παρειὰς ἀμφί τε δειρὰς
Od.2.154 δεξιὼ ἤιξαν διά τʼ οἰκία καὶ πόλιν αὐτῶν.
Od.2.155 θάμβησαν δʼ ὄρνιθας, ἐπεὶ ἴδον ὀφθαλμοῖσιν·
Od.2.156 ὥρμηναν δʼ ἀνὰ θυμὸν ἅ περ τελέεσθαι ἔμελλον.
Od.2.157 τοῖσι δὲ καὶ μετέειπε γέρων ἥρως Ἁλιθέρσης
Od.2.158 Μαστορίδης· ὁ γὰρ οἶος ὁμηλικίην ἐκέκαστο
Od.2.159 ὄρνιθας γνῶναι καὶ ἐναίσιμα μυθήσασθαι·
Od.2.160 ὅ σφιν ἐὺ φρονέων ἀγορήσατο καὶ μετέειπε·
Od.2.161 κέκλυτε δὴ νῦν μευ, Ἰθακήσιοι, ὅττι κεν εἴπω·
Od.2.162 μνηστῆρσιν δὲ μάλιστα πιφαυσκόμενος τάδε εἴρω·
Od.2.163 τοῖσιν γὰρ μέγα πῆμα κυλίνδεται· οὐ γὰρ Ὀδυσσεὺς
Od.2.164 δὴν ἀπάνευθε φίλων ὧν ἔσσεται, ἀλλά που ἤδη
Od.2.165 ἐγγὺς ἐὼν τοῖσδεσσι φόνον καὶ κῆρα φυτεύει
Od.2.166 πάντεσσιν· πολέσιν δὲ καὶ ἄλλοισιν κακὸν ἔσται,
Od.2.167 οἳ νεμόμεσθʼ Ἰθάκην ἐυδείελον. ἀλλὰ πολὺ πρὶν
Od.2.168 φραζώμεσθʼ, ὥς κεν καταπαύσομεν· οἱ δὲ καὶ αὐτοὶ
Od.2.169 παυέσθων· καὶ γάρ σφιν ἄφαρ τόδε λώιόν ἐστιν.
Od.2.170 οὐ γὰρ ἀπείρητος μαντεύομαι, ἀλλʼ ἐὺ εἰδώς·
Od.2.171 καὶ γὰρ κείνῳ φημὶ τελευτηθῆναι ἅπαντα,
Od.2.172 ὥς οἱ ἐμυθεόμην, ὅτε Ἴλιον εἰσανέβαινον
Od.2.173 Ἀργεῖοι, μετὰ δέ σφιν ἔβη πολύμητις Ὀδυσσεύς.
Od.2.174 φῆν κακὰ πολλὰ παθόντʼ, ὀλέσαντʼ ἄπο πάντας ἑταίρους,
Od.2.175 ἄγνωστον πάντεσσιν ἐεικοστῷ ἐνιαυτῷ
Od.2.176 οἴκαδʼ ἐλεύσεσθαι· τὰ δὲ δὴ νῦν πάντα τελεῖται.
Od.2.177 τὸν δʼ αὖτʼ Εὐρύμαχος Πολύβου πάϊς ἀντίον ηὔδα·
Od.2.178 ὦ γέρον, εἰ δʼ ἄγε νῦν μαντεύεο σοῖσι τέκεσσιν
Od.2.179 οἴκαδʼ ἰών, μή πού τι κακὸν πάσχωσιν ὀπίσσω·
Od.2.180 ταῦτα δʼ ἐγὼ σέο πολλὸν ἀμείνων μαντεύεσθαι.
Od.2.181 ὄρνιθες δέ τε πολλοὶ ὑπʼ αὐγὰς ἠελίοιο
Od.2.182 φοιτῶσʼ, οὐδέ τε πάντες ἐναίσιμοι· αὐτὰρ Ὀδυσσεὺς
Od.2.183 ὤλετο τῆλʼ, ὡς καὶ σὺ καταφθίσθαι σὺν ἐκείνῳ
Od.2.184 ὤφελες. οὐκ ἂν τόσσα θεοπροπέων ἀγόρευες,
Od.2.185 οὐδέ κε Τηλέμαχον κεχολωμένον ὧδʼ ἀνιείης,
Od.2.186 σῷ οἴκῳ δῶρον ποτιδέγμενος, αἴ κε πόρῃσιν.
Od.2.187 ἀλλʼ ἔκ τοι ἐρέω, τὸ δὲ καὶ τετελεσμένον ἔσται·
Od.2.188 αἴ κε νεώτερον ἄνδρα παλαιά τε πολλά τε εἰδὼς
Od.2.189 παρφάμενος ἐπέεσσιν ἐποτρύνῃς χαλεπαίνειν,
Od.2.190 αὐτῷ μέν οἱ πρῶτον ἀνιηρέστερον ἔσται,
Od.2.191 πρῆξαι δʼ ἔμπης οὔ τι δυνήσεται εἵνεκα τῶνδε·
Od.2.192 σοὶ δέ, γέρον, θωὴν ἐπιθήσομεν, ἥν κʼ ἐνὶ θυμῷ
Od.2.193 τίνων ἀσχάλλῃς· χαλεπὸν δέ τοι ἔσσεται ἄλγος.
Od.2.194 Τηλεμάχῳ δʼ ἐν πᾶσιν ἐγὼν ὑποθήσομαι αὐτός·
Od.2.195 μητέρα ἣν ἐς πατρὸς ἀνωγέτω ἀπονέεσθαι·
Od.2.196 οἱ δὲ γάμον τεύξουσι καὶ ἀρτυνέουσιν ἔεδνα
Od.2.197 πολλὰ μάλʼ, ὅσσα ἔοικε φίλης ἐπὶ παιδὸς ἕπεσθαι.
Od.2.198 οὐ γὰρ πρὶν παύσεσθαι ὀίομαι υἷας Ἀχαιῶν
Od.2.199 μνηστύος ἀργαλέης, ἐπεὶ οὔ τινα δείδιμεν ἔμπης,
Od.2.200 οὔτʼ οὖν Τηλέμαχον μάλα περ πολύμυθον ἐόντα,
Od.2.201 οὔτε θεοπροπίης ἐμπαζόμεθʼ, ἣν σύ, γεραιέ,
Od.2.202 μυθέαι ἀκράαντον, ἀπεχθάνεαι δʼ ἔτι μᾶλλον.
Od.2.203 χρήματα δʼ αὖτε κακῶς βεβρώσεται, οὐδέ ποτʼ ἶσα
Od.2.204 ἔσσεται, ὄφρα κεν ἥ γε διατρίβῃσιν Ἀχαιοὺς
Od.2.205 ὃν γάμον· ἡμεῖς δʼ αὖ ποτιδέγμενοι ἤματα πάντα
Od.2.206 εἵνεκα τῆς ἀρετῆς ἐριδαίνομεν, οὐδὲ μετʼ ἄλλας
Od.2.207 ἐρχόμεθʼ, ἃς ἐπιεικὲς ὀπυιέμεν ἐστὶν ἑκάστῳ.
Od.2.208 τὸν δʼ αὖ Τηλέμαχος πεπνυμένος ἀντίον ηὔδα·
Od.2.209 Εὐρύμαχʼ ἠδὲ καὶ ἄλλοι, ὅσοι μνηστῆρες ἀγαυοί,
Od.2.210 ταῦτα μὲν οὐχ ὑμέας ἔτι λίσσομαι οὐδʼ ἀγορεύω·
Od.2.211 ἤδη γὰρ τὰ ἴσασι θεοὶ καὶ πάντες Ἀχαιοί.
Od.2.212 ἀλλʼ ἄγε μοι δότε νῆα θοὴν καὶ εἴκοσʼ ἑταίρους,
Od.2.213 οἵ κέ μοι ἔνθα καὶ ἔνθα διαπρήσσωσι κέλευθον.
Od.2.214 εἶμι γὰρ ἐς Σπάρτην τε καὶ ἐς Πύλον ἠμαθόεντα
Od.2.215 νόστον πευσόμενος πατρὸς δὴν οἰχομένοιο,
Od.2.216 ἤν τίς μοι εἴπῃσι βροτῶν ἢ ὄσσαν ἀκούσω
Od.2.217 ἐκ Διός, ἥ τε μάλιστα φέρει κλέος ἀνθρώποισιν·
Od.2.218 εἰ μέν κεν πατρὸς βίοτον καὶ νόστον ἀκούσω,
Od.2.219 ἦ τʼ ἄν, τρυχόμενός περ, ἔτι τλαίην ἐνιαυτόν·
Od.2.220 εἰ δέ κε τεθνηῶτος ἀκούσω μηδʼ ἔτʼ ἐόντος,
Od.2.221 νοστήσας δὴ ἔπειτα φίλην ἐς πατρίδα γαῖαν
Od.2.222 σῆμά τέ οἱ χεύω καὶ ἐπὶ κτέρεα κτερεΐξω
Od.2.223 πολλὰ μάλʼ, ὅσσα ἔοικε, καὶ ἀνέρι μητέρα δώσω.
Od.2.224 ἦ τοι ὅ γʼ ὣς εἰπὼν κατʼ ἄρʼ ἕζετο, τοῖσι δʼ ἀνέστη
Od.2.225 Μέντωρ, ὅς ῥʼ Ὀδυσῆος ἀμύμονος ἦεν ἑταῖρος,
Od.2.226 καί οἱ ἰὼν ἐν νηυσὶν ἐπέτρεπεν οἶκον ἅπαντα,
Od.2.227 πείθεσθαί τε γέροντι καὶ ἔμπεδα πάντα φυλάσσειν·
Od.2.228 ὅ σφιν ἐὺ φρονέων ἀγορήσατο καὶ μετέειπεν·
Od.2.229 κέκλυτε δὴ νῦν μευ, Ἰθακήσιοι, ὅττι κεν εἴπω·
Od.2.230 μή τις ἔτι πρόφρων ἀγανὸς καὶ ἤπιος ἔστω
Od.2.231 σκηπτοῦχος βασιλεύς, μηδὲ φρεσὶν αἴσιμα εἰδώς,
Od.2.232 ἀλλʼ αἰεὶ χαλεπός τʼ εἴη καὶ αἴσυλα ῥέζοι·
Od.2.233 ὡς οὔ τις μέμνηται Ὀδυσσῆος θείοιο
Od.2.234 λαῶν οἷσιν ἄνασσε, πατὴρ δʼ ὣς ἤπιος ἦεν.
Od.2.235 ἀλλʼ ἦ τοι μνηστῆρας ἀγήνορας οὔ τι μεγαίρω
Od.2.236 ἔρδειν ἔργα βίαια κακορραφίῃσι νόοιο·
Od.2.237 σφὰς γὰρ παρθέμενοι κεφαλὰς κατέδουσι βιαίως
Od.2.238 οἶκον Ὀδυσσῆος, τὸν δʼ οὐκέτι φασὶ νέεσθαι.
Od.2.239 νῦν δʼ ἄλλῳ δήμῳ νεμεσίζομαι, οἷον ἅπαντες
Od.2.240 ἧσθʼ ἄνεῳ, ἀτὰρ οὔ τι καθαπτόμενοι ἐπέεσσι
Od.2.241 παύρους μνηστῆρας καταπαύετε πολλοὶ ἐόντες.
Od.2.242 τὸν δʼ Εὐηνορίδης Λειώκριτος ἀντίον ηὔδα·
Od.2.243 Μέντορ ἀταρτηρέ, φρένας ἠλεέ, ποῖον ἔειπες
Od.2.244 ἡμέας ὀτρύνων καταπαυέμεν. ἀργαλέον δὲ
Od.2.245 ἀνδράσι καὶ πλεόνεσσι μαχήσασθαι περὶ δαιτί.
Od.2.246 εἴ περ γάρ κʼ Ὀδυσεὺς Ἰθακήσιος αὐτὸς ἐπελθὼν
Od.2.247 δαινυμένους κατὰ δῶμα ἑὸν μνηστῆρας ἀγαυοὺς
Od.2.248 ἐξελάσαι μεγάροιο μενοινήσειʼ ἐνὶ θυμῷ,
Od.2.249 οὔ κέν οἱ κεχάροιτο γυνή, μάλα περ χατέουσα,
Od.2.250 ἐλθόντʼ, ἀλλά κεν αὐτοῦ ἀεικέα πότμον ἐπίσποι,
Od.2.251 εἰ πλεόνεσσι μάχοιτο· σὺ δʼ οὐ κατὰ μοῖραν ἔειπες.
Od.2.252 ἀλλʼ ἄγε, λαοὶ μὲν σκίδνασθʼ ἐπὶ ἔργα ἕκαστος,
Od.2.253 τούτῳ δʼ ὀτρυνέει Μέντωρ ὁδὸν ἠδʼ Ἁλιθέρσης,
Od.2.254 οἵ τέ οἱ ἐξ ἀρχῆς πατρώιοί εἰσιν ἑταῖροι.
Od.2.255 ἀλλʼ ὀίω, καὶ δηθὰ καθήμενος ἀγγελιάων
Od.2.256 πεύσεται εἰν Ἰθάκῃ, τελέει δʼ ὁδὸν οὔ ποτε ταύτην.
Od.2.257 ὣς ἄρʼ ἐφώνησεν, λῦσεν δʼ ἀγορὴν αἰψηρήν.
Od.2.258 οἱ μὲν ἄρʼ ἐσκίδναντο ἑὰ πρὸς δώμαθʼ ἕκαστος,
Od.2.259 μνηστῆρες δʼ ἐς δώματʼ ἴσαν θείου Ὀδυσῆος.
Od.2.260 Τηλέμαχος δʼ ἀπάνευθε κιὼν ἐπὶ θῖνα θαλάσσης,
Od.2.261 χεῖρας νιψάμενος πολιῆς ἁλὸς εὔχετʼ Ἀθήνῃ·
Od.2.262 κλῦθί μευ, ὃ χθιζὸς θεὸς ἤλυθες ἡμέτερον δῶ
Od.2.263 καί μʼ ἐν νηὶ κέλευσας ἐπʼ ἠεροειδέα πόντον
Od.2.264 νόστον πευσόμενον πατρὸς δὴν οἰχομένοιο
Od.2.265 ἔρχεσθαι· τὰ δὲ πάντα διατρίβουσιν Ἀχαιοί,
Od.2.266 μνηστῆρες δὲ μάλιστα κακῶς ὑπερηνορέοντες.
Od.2.267 ὣς ἔφατʼ εὐχόμενος, σχεδόθεν δέ οἱ ἦλθεν Ἀθήνη,
Od.2.268 Μέντορι εἰδομένη ἠμὲν δέμας ἠδὲ καὶ αὐδήν,
Od.2.269 καί μιν φωνήσασʼ ἔπεα πτερόεντα προσηύδα·
Od.2.270 Τηλέμαχʼ, οὐδʼ ὄπιθεν κακὸς ἔσσεαι οὐδʼ ἀνοήμων,
Od.2.271 εἰ δή τοι σοῦ πατρὸς ἐνέστακται μένος ἠύ,
Od.2.272 οἷος κεῖνος ἔην τελέσαι ἔργον τε ἔπος τε·
Od.2.273 οὔ τοι ἔπειθʼ ἁλίη ὁδὸς ἔσσεται οὐδʼ ἀτέλεστος.
Od.2.274 εἰ δʼ οὐ κείνου γʼ ἐσσὶ γόνος καὶ Πηνελοπείης,
Od.2.275 οὐ σέ γʼ ἔπειτα ἔολπα τελευτήσειν, ἃ μενοινᾷς.
Od.2.276 παῦροι γάρ τοι παῖδες ὁμοῖοι πατρὶ πέλονται,
Od.2.277 οἱ πλέονες κακίους, παῦροι δέ τε πατρὸς ἀρείους.
Od.2.278 ἀλλʼ ἐπεὶ οὐδʼ ὄπιθεν κακὸς ἔσσεαι οὐδʼ ἀνοήμων,
Od.2.279 οὐδέ σε πάγχυ γε μῆτις Ὀδυσσῆος προλέλοιπεν,
Od.2.280 ἐλπωρή τοι ἔπειτα τελευτῆσαι τάδε ἔργα.
Od.2.281 τῶ νῦν μνηστήρων μὲν ἔα βουλήν τε νόον τε
Od.2.282 ἀφραδέων, ἐπεὶ οὔ τι νοήμονες οὐδὲ δίκαιοι·
Od.2.283 οὐδέ τι ἴσασιν θάνατον καὶ κῆρα μέλαιναν,
Od.2.284 ὃς δή σφι σχεδόν ἐστιν, ἐπʼ ἤματι πάντας ὀλέσθαι.
Od.2.285 σοὶ δʼ ὁδὸς οὐκέτι δηρὸν ἀπέσσεται ἣν σὺ μενοινᾷς·
Od.2.286 τοῖος γάρ τοι ἑταῖρος ἐγὼ πατρώιός εἰμι,
Od.2.287 ὅς τοι νῆα θοὴν στελέω καὶ ἅμʼ ἕψομαι αὐτός.
Od.2.288 ἀλλὰ σὺ μὲν πρὸς δώματʼ ἰὼν μνηστῆρσιν ὁμίλει,
Od.2.289 ὅπλισσόν τʼ ἤια καὶ ἄγγεσιν ἄρσον ἅπαντα,
Od.2.290 οἶνον ἐν ἀμφιφορεῦσι, καὶ ἄλφιτα, μυελὸν ἀνδρῶν,
Od.2.291 δέρμασιν ἐν πυκινοῖσιν· ἐγὼ δʼ ἀνὰ δῆμον ἑταίρους
Od.2.292 αἶψʼ ἐθελοντῆρας συλλέξομαι. εἰσὶ δὲ νῆες
Od.2.293 πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί·
Od.2.294 τάων μέν τοι ἐγὼν ἐπιόψομαι ἥ τις ἀρίστη,
Od.2.295 ὦκα δʼ ἐφοπλίσσαντες ἐνήσομεν εὐρέι πόντῳ.
Od.2.296 ὣς φάτʼ Ἀθηναίη κούρη Διός· οὐδʼ ἄρʼ ἔτι δὴν
Od.2.297 Τηλέμαχος παρέμιμνεν, ἐπεὶ θεοῦ ἔκλυεν αὐδήν.
Od.2.298 βῆ δʼ ἰέναι πρὸς δῶμα, φίλον τετιημένος ἦτορ,
Od.2.299 εὗρε δʼ ἄρα μνηστῆρας ἀγήνορας ἐν μεγάροισιν,
Od.2.300 αἶγας ἀνιεμένους σιάλους θʼ εὕοντας ἐν αὐλῇ.
Od.2.301 Ἀντίνοος δʼ ἰθὺς γελάσας κίε Τηλεμάχοιο,
Od.2.302 ἔν τʼ ἄρα οἱ φῦ χειρί, ἔπος τʼ ἔφατʼ ἔκ τʼ ὀνόμαζε·
Od.2.303 Τηλέμαχʼ ὑψαγόρη, μένος ἄσχετε, μή τί τοι ἄλλο
Od.2.304 ἐν στήθεσσι κακὸν μελέτω ἔργον τε ἔπος τε,
Od.2.305 ἀλλά μοι ἐσθιέμεν καὶ πινέμεν, ὡς τὸ πάρος περ.
Od.2.306 ταῦτα δέ τοι μάλα πάντα τελευτήσουσιν Ἀχαιοί,
Od.2.307 νῆα καὶ ἐξαίτους ἐρέτας, ἵνα θᾶσσον ἵκηαι
Od.2.308 ἐς Πύλον ἠγαθέην μετʼ ἀγαυοῦ πατρὸς ἀκουήν.
Od.2.309 τὸν δʼ αὖ Τηλέμαχος πεπνυμένος ἀντίον ηὔδα·
Od.2.310 Ἀντίνοʼ, οὔ πως ἔστιν ὑπερφιάλοισι μεθʼ ὑμῖν
Od.2.311 δαίνυσθαί τʼ ἀκέοντα καὶ εὐφραίνεσθαι ἕκηλον.
Od.2.312 ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ
Od.2.313 κτήματʼ ἐμά, μνηστῆρες, ἐγὼ δʼ ἔτι νήπιος ἦα;
Od.2.314 νῦν δʼ ὅτε δὴ μέγας εἰμὶ καὶ ἄλλων μῦθον ἀκούων
Od.2.315 πυνθάνομαι, καὶ δή μοι ἀέξεται ἔνδοθι θυμός,
Od.2.316 πειρήσω, ὥς κʼ ὔμμι κακὰς ἐπὶ κῆρας ἰήλω,
Od.2.317 ἠὲ Πύλονδʼ ἐλθών, ἢ αὐτοῦ τῷδʼ ἐνὶ δήμῳ.
Od.2.318 εἶμι μέν, οὐδʼ ἁλίη ὁδὸς ἔσσεται ἣν ἀγορεύω,
Od.2.319 ἔμπορος· οὐ γὰρ νηὸς ἐπήβολος οὐδʼ ἐρετάων
Od.2.320 γίγνομαι· ὥς νύ που ὔμμιν ἐείσατο κέρδιον εἶναι.
Od.2.321 ἦ ῥα, καὶ ἐκ χειρὸς χεῖρα σπάσατʼ Ἀντινόοιο
Od.2.322 ῥεῖα· μνηστῆρες δὲ δόμον κάτα δαῖτα πένοντο.
Od.2.323 οἱ δʼ ἐπελώβευον καὶ ἐκερτόμεον ἐπέεσσιν.
Od.2.324 ὧδε δέ τις εἴπεσκε νέων ὑπερηνορεόντων·
Od.2.325 ἦ μάλα Τηλέμαχος φόνον ἡμῖν μερμηρίζει.
Od.2.326 ἤ τινας ἐκ Πύλου ἄξει ἀμύντορας ἠμαθόεντος
Od.2.327 ἢ ὅ γε καὶ Σπάρτηθεν, ἐπεί νύ περ ἵεται αἰνῶς·
Od.2.328 ἠὲ καὶ εἰς Ἐφύρην ἐθέλει, πίειραν ἄρουραν,
Od.2.329 ἐλθεῖν, ὄφρʼ ἔνθεν θυμοφθόρα φάρμακʼ ἐνείκῃ,
Od.2.330 ἐν δὲ βάλῃ κρητῆρι καὶ ἡμέας πάντας ὀλέσσῃ.
Od.2.331 ἄλλος δʼ αὖτʼ εἴπεσκε νέων ὑπερηνορεόντων·
Od.2.332 τίς δʼ οἶδʼ, εἴ κε καὶ αὐτὸς ἰὼν κοίλης ἐπὶ νηὸς
Od.2.333 τῆλε φίλων ἀπόληται ἀλώμενος ὥς περ Ὀδυσσεύς;
Od.2.334 οὕτω κεν καὶ μᾶλλον ὀφέλλειεν πόνον ἄμμιν·
Od.2.335 κτήματα γάρ κεν πάντα δασαίμεθα, οἰκία δʼ αὖτε
Od.2.336 τούτου μητέρι δοῖμεν ἔχειν ἠδʼ ὅς τις ὀπυίοι.
Od.2.337 ὣς φάν, ὁ δʼ ὑψόροφον θάλαμον κατεβήσετο πατρὸς
Od.2.338 εὐρύν, ὅθι νητὸς χρυσὸς καὶ χαλκὸς ἔκειτο
Od.2.339 ἐσθής τʼ ἐν χηλοῖσιν ἅλις τʼ ἐυῶδες ἔλαιον·
Od.2.340 ἐν δὲ πίθοι οἴνοιο παλαιοῦ ἡδυπότοιο
Od.2.341 ἕστασαν, ἄκρητον θεῖον ποτὸν ἐντὸς ἔχοντες,
Od.2.342 ἑξείης ποτὶ τοῖχον ἀρηρότες, εἴ ποτʼ Ὀδυσσεὺς
Od.2.343 οἴκαδε νοστήσειε καὶ ἄλγεα πολλὰ μογήσας.
Od.2.344 κληισταὶ δʼ ἔπεσαν σανίδες πυκινῶς ἀραρυῖαι,
Od.2.345 δικλίδες· ἐν δὲ γυνὴ ταμίη νύκτας τε καὶ ἦμαρ
Od.2.346 ἔσχʼ, ἣ πάντʼ ἐφύλασσε νόου πολυϊδρείῃσιν,
Od.2.347 Εὐρύκλειʼ, Ὦπος θυγάτηρ Πεισηνορίδαο.
Od.2.348 τὴν τότε Τηλέμαχος προσέφη θαλαμόνδε καλέσσας·
Od.2.349 μαῖʼ, ἄγε δή μοι οἶνον ἐν ἀμφιφορεῦσιν ἄφυσσον
Od.2.350 ἡδύν, ὅτις μετὰ τὸν λαρώτατος ὃν σὺ φυλάσσεις
Od.2.351 κεῖνον ὀιομένη τὸν κάμμορον, εἴ ποθεν ἔλθοι
Od.2.352 διογενὴς Ὀδυσεὺς θάνατον καὶ κῆρας ἀλύξας.
Od.2.353 δώδεκα δʼ ἔμπλησον καὶ πώμασιν ἄρσον ἅπαντας.
Od.2.354 ἐν δέ μοι ἄλφιτα χεῦον ἐϋρραφέεσσι δοροῖσιν·
Od.2.355 εἴκοσι δʼ ἔστω μέτρα μυληφάτου ἀλφίτου ἀκτῆς.
Od.2.356 αὐτὴ δʼ οἴη ἴσθι· τὰ δʼ ἁθρόα πάντα τετύχθω·
Od.2.357 ἑσπέριος γὰρ ἐγὼν αἱρήσομαι, ὁππότε κεν δὴ
Od.2.358 μήτηρ εἰς ὑπερῷʼ ἀναβῇ κοίτου τε μέδηται.
Od.2.359 εἶμι γὰρ ἐς Σπάρτην τε καὶ ἐς Πύλον ἠμαθόεντα
Od.2.360 νόστον πευσόμενος πατρὸς φίλου, ἤν που ἀκούσω.
Od.2.361 ὣς φάτο, κώκυσεν δὲ φίλη τροφὸς Εὐρύκλεια,
Od.2.362 καί ῥʼ ὀλοφυρομένη ἔπεα πτερόεντα προσηύδα·
Od.2.363 τίπτε δέ τοι, φίλε τέκνον, ἐνὶ φρεσὶ τοῦτο νόημα
Od.2.364 ἔπλετο; πῇ δʼ ἐθέλεις ἰέναι πολλὴν ἐπὶ γαῖαν
Od.2.365 μοῦνος ἐὼν ἀγαπητός; ὁ δʼ ὤλετο τηλόθι πάτρης
Od.2.366 διογενὴς Ὀδυσεὺς ἀλλογνώτῳ ἐνὶ δήμῳ.
Od.2.367 οἱ δέ τοι αὐτίκʼ ἰόντι κακὰ φράσσονται ὀπίσσω,
Od.2.368 ὥς κε δόλῳ φθίῃς, τάδε δʼ αὐτοὶ πάντα δάσονται.
Od.2.369 ἀλλὰ μένʼ αὖθʼ ἐπὶ σοῖσι καθήμενος· οὐδέ τί σε χρὴ
Od.2.370 πόντον ἐπʼ ἀτρύγετον κακὰ πάσχειν οὐδʼ ἀλάλησθαι.
Od.2.371 τὴν δʼ αὖ Τηλέμαχος πεπνυμένος ἀντίον ηὔδα·
Od.2.372 θάρσει, μαῖʼ, ἐπεὶ οὔ τοι ἄνευ θεοῦ ἥδε γε βουλή.
Od.2.373 ἀλλʼ ὄμοσον μὴ μητρὶ φίλῃ τάδε μυθήσασθαι,
Od.2.374 πρίν γʼ ὅτʼ ἂν ἑνδεκάτη τε δυωδεκάτη τε γένηται,
Od.2.375 ἢ αὐτὴν ποθέσαι καὶ ἀφορμηθέντος ἀκοῦσαι,
Od.2.376 ὡς ἂν μὴ κλαίουσα κατὰ χρόα καλὸν ἰάπτῃ.
Od.2.377 ὣς ἄρʼ ἔφη, γρῆυς δὲ θεῶν μέγαν ὅρκον ἀπώμνυ.
Od.2.378 αὐτὰρ ἐπεί ῥʼ ὄμοσέν τε τελεύτησέν τε τὸν ὅρκον,
Od.2.379 αὐτίκʼ ἔπειτά οἱ οἶνον ἐν ἀμφιφορεῦσιν ἄφυσσεν,
Od.2.380 ἐν δέ οἱ ἄλφιτα χεῦεν ἐϋρραφέεσσι δοροῖσι.
Od.2.381 Τηλέμαχος δʼ ἐς δώματʼ ἰὼν μνηστῆρσιν ὁμίλει.
Od.2.382 ἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη.
Od.2.383 Τηλεμάχῳ ἐικυῖα κατὰ πτόλιν ᾤχετο πάντῃ,
Od.2.384 καί ῥα ἑκάστῳ φωτὶ παρισταμένη φάτο μῦθον,
Od.2.385 ἑσπερίους δʼ ἐπὶ νῆα θοὴν ἀγέρεσθαι ἀνώγει.
Od.2.386 ἡ δʼ αὖτε Φρονίοιο Νοήμονα φαίδιμον υἱὸν
Od.2.387 ᾔτεε νῆα θοήν· ὁ δέ οἱ πρόφρων ὑπέδεκτο.
Od.2.388 δύσετό τʼ ἠέλιος σκιόωντό τε πᾶσαι ἀγυιαί,
Od.2.389 καὶ τότε νῆα θοὴν ἅλαδʼ εἴρυσε, πάντα δʼ ἐν αὐτῇ
Od.2.390 ὅπλʼ ἐτίθει, τά τε νῆες ἐύσσελμοι φορέουσι.
Od.2.391 στῆσε δʼ ἐπʼ ἐσχατιῇ λιμένος, περὶ δʼ ἐσθλοὶ ἑταῖροι
Od.2.392 ἁθρόοι ἠγερέθοντο· θεὰ δʼ ὤτρυνεν ἕκαστον.
Od.2.393 ἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη.
Od.2.394 βῆ ῤʼ ἰέναι πρὸς δώματʼ Ὀδυσσῆος θείοιο·
Od.2.395 ἔνθα μνηστήρεσσιν ἐπὶ γλυκὺν ὕπνον ἔχευε,
Od.2.396 πλάζε δὲ πίνοντας, χειρῶν δʼ ἔκβαλλε κύπελλα.
Od.2.397 οἱ δʼ εὕδειν ὤρνυντο κατὰ πτόλιν, οὐδʼ ἄρʼ ἔτι δὴν
Od.2.398 ἥατʼ, ἐπεί σφισιν ὕπνος ἐπὶ βλεφάροισιν ἔπιπτεν.
Od.2.399 αὐτὰρ Τηλέμαχον προσέφη γλαυκῶπις Ἀθήνη
Od.2.400 ἐκπροκαλεσσαμένη μεγάρων ἐὺ ναιεταόντων,
Od.2.401 Μέντορι εἰδομένη ἠμὲν δέμας ἠδὲ καὶ αὐδήν·
Od.2.402 Τηλέμαχʼ, ἤδη μέν τοι ἐυκνήμιδες ἑταῖροι
Od.2.403 ἥατʼ ἐπήρετμοι τὴν σὴν ποτιδέγμενοι ὁρμήν·
Od.2.404 ἀλλʼ ἴομεν, μὴ δηθὰ διατρίβωμεν ὁδοῖο.
Od.2.405 ὣς ἄρα φωνήσασʼ ἡγήσατο Παλλὰς Ἀθήνη
Od.2.406 καρπαλίμως· ὁ δʼ ἔπειτα μετʼ ἴχνια βαῖνε θεοῖο.
Od.2.407 αὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,
Od.2.408 εὗρον ἔπειτʼ ἐπὶ θινὶ κάρη κομόωντας ἑταίρους.
Od.2.409 τοῖσι δὲ καὶ μετέειφʼ ἱερὴ ἲς Τηλεμάχοιο·
Od.2.410 δεῦτε, φίλοι, ἤια φερώμεθα· πάντα γὰρ ἤδη
Od.2.411 ἁθρόʼ ἐνὶ μεγάρῳ. μήτηρ δʼ ἐμὴ οὔ τι πέπυσται,
Od.2.412 οὐδʼ ἄλλαι δμωαί, μία δʼ οἴη μῦθον ἄκουσεν.
Od.2.413 ὣς ἄρα φωνήσας ἡγήσατο, τοὶ δʼ ἅμʼ ἕποντο.
Od.2.414 οἱ δʼ ἄρα πάντα φέροντες ἐυσσέλμῳ ἐπὶ νηὶ
Od.2.415 κάτθεσαν, ὡς ἐκέλευσεν Ὀδυσσῆος φίλος υἱός.
Od.2.416 ἂν δʼ ἄρα Τηλέμαχος νηὸς βαῖνʼ, ἦρχε δʼ Ἀθήνη,
Od.2.417 νηὶ δʼ ἐνὶ πρυμνῇ κατʼ ἄρʼ ἕζετο· ἄγχι δʼ ἄρʼ αὐτῆς
Od.2.418 ἕζετο Τηλέμαχος. τοὶ δὲ πρυμνήσιʼ ἔλυσαν,
Od.2.419 ἂν δὲ καὶ αὐτοὶ βάντες ἐπὶ κληῖσι καθῖζον.
Od.2.420 τοῖσιν δʼ ἴκμενον οὖρον ἵει γλαυκῶπις Ἀθήνη,
Od.2.421 ἀκραῆ Ζέφυρον, κελάδοντʼ ἐπὶ οἴνοπα πόντον.
Od.2.422 Τηλέμαχος δʼ ἑτάροισιν ἐποτρύνας ἐκέλευσεν
Od.2.423 ὅπλων ἅπτεσθαι· τοὶ δʼ ὀτρύνοντος ἄκουσαν.
Od.2.424 ἱστὸν δʼ εἰλάτινον κοίλης ἔντοσθε μεσόδμης
Od.2.425 στῆσαν ἀείραντες, κατὰ δὲ προτόνοισιν ἔδησαν,
Od.2.426 ἕλκον δʼ ἱστία λευκὰ ἐυστρέπτοισι βοεῦσιν.
Od.2.427 ἔπρησεν δʼ ἄνεμος μέσον ἱστίον, ἀμφὶ δὲ κῦμα
Od.2.428 στείρῃ πορφύρεον μεγάλʼ ἴαχε νηὸς ἰούσης·
Od.2.429 ἡ δʼ ἔθεεν κατὰ κῦμα διαπρήσσουσα κέλευθον.
Od.2.430 δησάμενοι δʼ ἄρα ὅπλα θοὴν ἀνὰ νῆα μέλαιναν
Od.2.431 στήσαντο κρητῆρας ἐπιστεφέας οἴνοιο,
Od.2.432 λεῖβον δʼ ἀθανάτοισι θεοῖς αἰειγενέτῃσιν,
Od.2.433 ἐκ πάντων δὲ μάλιστα Διὸς γλαυκώπιδι κούρῃ.
Od.2.434 παννυχίη μέν ῥʼ ἥ γε καὶ ἠῶ πεῖρε κέλευθον.
Od.3.1 Ἠέλιος δʼ ἀνόρουσε, λιπὼν περικαλλέα λίμνην,
Od.3.2 οὐρανὸν ἐς πολύχαλκον, ἵνʼ ἀθανάτοισι φαείνοι
Od.3.3 καὶ θνητοῖσι βροτοῖσιν ἐπὶ ζείδωρον ἄρουραν·
Od.3.4 οἱ δὲ Πύλον, Νηλῆος ἐυκτίμενον πτολίεθρον,
Od.3.5 ἷξον· τοὶ δʼ ἐπὶ θινὶ θαλάσσης ἱερὰ ῥέζον,
Od.3.6 ταύρους παμμέλανας, ἐνοσίχθονι κυανοχαίτῃ.
Od.3.7 ἐννέα δʼ ἕδραι ἔσαν, πεντακόσιοι δʼ ἐν ἑκάστῃ
Od.3.8 ἥατο καὶ προύχοντο ἑκάστοθι ἐννέα ταύρους.
Od.3.9 εὖθʼ οἱ σπλάγχνα πάσαντο, θεῷ δʼ ἐπὶ μηρίʼ ἔκαιον,
Od.3.10 οἱ δʼ ἰθὺς κατάγοντο ἰδʼ ἱστία νηὸς ἐίσης
Od.3.11 στεῖλαν ἀείραντες, τὴν δʼ ὥρμισαν, ἐκ δʼ ἔβαν αὐτοί·
Od.3.12 ἐκ δʼ ἄρα Τηλέμαχος νηὸς βαῖνʼ, ἦρχε δʼ Ἀθήνη.
Od.3.13 τὸν προτέρη προσέειπε θεά, γλαυκῶπις Ἀθήνη·
Od.3.14 Τηλέμαχʼ, οὐ μέν σε χρὴ ἔτʼ αἰδοῦς, οὐδʼ ἠβαιόν·
Od.3.15 τοὔνεκα γὰρ καὶ πόντον ἐπέπλως, ὄφρα πύθηαι
Od.3.16 πατρός, ὅπου κύθε γαῖα καὶ ὅν τινα πότμον ἐπέσπεν.
Od.3.17 ἀλλʼ ἄγε νῦν ἰθὺς κίε Νέστορος ἱπποδάμοιο·
Od.3.18 εἴδομεν ἥν τινα μῆτιν ἐνὶ στήθεσσι κέκευθε.
Od.3.19 λίσσεσθαι δέ μιν αὐτός, ὅπως νημερτέα εἴπῃ·
Od.3.20 ψεῦδος δʼ οὐκ ἐρέει· μάλα γὰρ πεπνυμένος ἐστί.
Od.3.21 τὴν δʼ αὖ Τηλέμαχος πεπνυμένος ἀντίον ηὔδα·
Od.3.22 Μέντορ, πῶς τʼ ἄρʼ ἴω; πῶς τʼ ἂρ προσπτύξομαι αὐτόν;
Od.3.23 οὐδέ τί πω μύθοισι πεπείρημαι πυκινοῖσιν·
Od.3.24 αἰδὼς δʼ αὖ νέον ἄνδρα γεραίτερον ἐξερέεσθαι.
Od.3.25 τὸν δʼ αὖτε προσέειπε θεά, γλαυκῶπις Ἀθήνη·
Od.3.26 Τηλέμαχʼ, ἄλλα μὲν αὐτὸς ἐνὶ φρεσὶ σῇσι νοήσεις,
Od.3.27 ἄλλα δὲ καὶ δαίμων ὑποθήσεται· οὐ γὰρ ὀίω
Od.3.28 οὔ σε θεῶν ἀέκητι γενέσθαι τε τραφέμεν τε.
Od.3.29 ὣς ἄρα φωνήσασʼ ἡγήσατο Παλλὰς Ἀθήνη
Od.3.30 καρπαλίμως· ὁ δʼ ἔπειτα μετʼ ἴχνια βαῖνε θεοῖο.
Od.3.31 ἷξον δʼ ἐς Πυλίων ἀνδρῶν ἄγυρίν τε καὶ ἕδρας,
Od.3.32 ἔνθʼ ἄρα Νέστωρ ἧστο σὺν υἱάσιν, ἀμφὶ δʼ ἑταῖροι
Od.3.33 δαῖτʼ ἐντυνόμενοι κρέα τʼ ὤπτων ἄλλα τʼ ἔπειρον.
Od.3.34 οἱ δʼ ὡς οὖν ξείνους ἴδον, ἁθρόοι ἦλθον ἅπαντες,
Od.3.35 χερσίν τʼ ἠσπάζοντο καὶ ἑδριάασθαι ἄνωγον.
Od.3.36 πρῶτος Νεστορίδης Πεισίστρατος ἐγγύθεν ἐλθὼν
Od.3.37 ἀμφοτέρων ἕλε χεῖρα καὶ ἵδρυσεν παρὰ δαιτὶ
Od.3.38 κώεσιν ἐν μαλακοῖσιν ἐπὶ ψαμάθοις ἁλίῃσιν
Od.3.39 πάρ τε κασιγνήτῳ Θρασυμήδεϊ καὶ πατέρι ᾧ·
Od.3.40 δῶκε δʼ ἄρα σπλάγχνων μοίρας, ἐν δʼ οἶνον ἔχευεν
Od.3.41 χρυσείῳ δέπαϊ· δειδισκόμενος δὲ προσηύδα
Od.3.42 Παλλάδʼ Ἀθηναίην κούρην Διὸς αἰγιόχοιο·
Od.3.43 εὔχεο νῦν, ὦ ξεῖνε, Ποσειδάωνι ἄνακτι·
Od.3.44 τοῦ γὰρ καὶ δαίτης ἠντήσατε δεῦρο μολόντες.
Od.3.45 αὐτὰρ ἐπὴν σπείσῃς τε καὶ εὔξεαι, ἣ θέμις ἐστί,
Od.3.46 δὸς καὶ τούτῳ ἔπειτα δέπας μελιηδέος οἴνου
Od.3.47 σπεῖσαι, ἐπεὶ καὶ τοῦτον ὀίομαι ἀθανάτοισιν
Od.3.48 εὔχεσθαι· πάντες δὲ θεῶν χατέουσʼ ἄνθρωποι.
Od.3.49 ἀλλὰ νεώτερός ἐστιν, ὁμηλικίη δʼ ἐμοὶ αὐτῷ·
Od.3.50 τοὔνεκα σοὶ προτέρῳ δώσω χρύσειον ἄλεισον.
Od.3.51 ὣς εἰπὼν ἐν χειρὶ τίθει δέπας ἡδέος οἴνου·
Od.3.52 χαῖρε δʼ Ἀθηναίη πεπνυμένῳ ἀνδρὶ δικαίῳ,
Od.3.53 οὕνεκα οἷ προτέρῃ δῶκε χρύσειον ἄλεισον·
Od.3.54 αὐτίκα δʼ εὔχετο πολλὰ Ποσειδάωνι ἄνακτι·
Od.3.55 κλῦθι, Ποσείδαον γαιήοχε, μηδὲ μεγήρῃς
Od.3.56 ἡμῖν εὐχομένοισι τελευτῆσαι τάδε ἔργα.
Od.3.57 Νέστορι μὲν πρώτιστα καὶ υἱάσι κῦδος ὄπαζε,
Od.3.58 αὐτὰρ ἔπειτʼ ἄλλοισι δίδου χαρίεσσαν ἀμοιβὴν
Od.3.59 σύμπασιν Πυλίοισιν ἀγακλειτῆς ἑκατόμβης.
Od.3.60 δὸς δʼ ἔτι Τηλέμαχον καὶ ἐμὲ πρήξαντα νέεσθαι,
Od.3.61 οὕνεκα δεῦρʼ ἱκόμεσθα θοῇ σὺν νηὶ μελαίνῃ.
Od.3.62 ὣς ἄρʼ ἔπειτʼ ἠρᾶτο καὶ αὐτὴ πάντα τελεύτα.
Od.3.63 δῶκε δὲ Τηλεμάχῳ καλὸν δέπας ἀμφικύπελλον·
Od.3.64 ὣς δʼ αὔτως ἠρᾶτο Ὀδυσσῆος φίλος υἱός.
Od.3.65 οἱ δʼ ἐπεὶ ὤπτησαν κρέʼ ὑπέρτερα καὶ ἐρύσαντο,
Od.3.66 μοίρας δασσάμενοι δαίνυντʼ ἐρικυδέα δαῖτα.
Od.3.67 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.3.68 τοῖς ἄρα μύθων ἦρχε Γερήνιος ἱππότα Νέστωρ·
Od.3.69 νῦν δὴ κάλλιόν ἐστι μεταλλῆσαι καὶ ἐρέσθαι
Od.3.70 ξείνους, οἱ τινές εἰσιν, ἐπεὶ τάρπησαν ἐδωδῆς.
Od.3.71 ὦ ξεῖνοι, τίνες ἐστέ; πόθεν πλεῖθʼ ὑγρὰ κέλευθα;
Od.3.72 ἤ τι κατὰ πρῆξιν ἦ μαψιδίως ἀλάλησθε
Od.3.73 οἷά τε ληιστῆρες ὑπεὶρ ἅλα, τοί τʼ ἀλόωνται
Od.3.74 ψυχὰς παρθέμενοι κακὸν ἀλλοδαποῖσι φέροντες;
Od.3.75 τὸν δʼ αὖ Τηλέμαχος πεπνυμένος ἀντίον ηὔδα
Od.3.76 θαρσήσας· αὐτὴ γὰρ ἐνὶ φρεσὶ θάρσος Ἀθήνη
Od.3.77 θῆχʼ, ἵνα μιν περὶ πατρὸς ἀποιχομένοιο ἔροιτο
Od.3.78 ἠδʼ ἵνα μιν κλέος ἐσθλὸν ἐν ἀνθρώποισιν ἔχῃσιν·
Od.3.79 ὦ Νέστορ Νηληϊάδη, μέγα κῦδος Ἀχαιῶν,
Od.3.80 εἴρεαι ὁππόθεν εἰμέν· ἐγὼ δέ κέ τοι καταλέξω.
Od.3.81 ἡμεῖς ἐξ Ἰθάκης ὑπονηίου εἰλήλουθμεν·
Od.3.82 πρῆξις δʼ ἥδʼ ἰδίη, οὐ δήμιος, ἣν ἀγορεύω.
Od.3.83 πατρὸς ἐμοῦ κλέος εὐρὺ μετέρχομαι, ἤν που ἀκούσω,
Od.3.84 δίου Ὀδυσσῆος ταλασίφρονος, ὅν ποτέ φασι
Od.3.85 σὺν σοὶ μαρνάμενον Τρώων πόλιν ἐξαλαπάξαι.
Od.3.86 ἄλλους μὲν γὰρ πάντας, ὅσοι Τρωσὶν πολέμιζον,
Od.3.87 πευθόμεθʼ, ἧχι ἕκαστος ἀπώλετο λυγρῷ ὀλέθρῳ,
Od.3.88 κείνου δʼ αὖ καὶ ὄλεθρον ἀπευθέα θῆκε Κρονίων.
Od.3.89 οὐ γάρ τις δύναται σάφα εἰπέμεν ὁππόθʼ ὄλωλεν,
Od.3.90 εἴθʼ ὅ γʼ ἐπʼ ἠπείρου δάμη ἀνδράσι δυσμενέεσσιν,
Od.3.91 εἴτε καὶ ἐν πελάγει μετὰ κύμασιν Ἀμφιτρίτης.
Od.3.92 τοὔνεκα νῦν τὰ σὰ γούναθʼ ἱκάνομαι, αἴ κʼ ἐθέλῃσθα
Od.3.93 κείνου λυγρὸν ὄλεθρον ἐνισπεῖν, εἴ που ὄπωπας
Od.3.94 ὀφθαλμοῖσι τεοῖσιν ἢ ἄλλου μῦθον ἄκουσας
Od.3.95 πλαζομένου· πέρι γάρ μιν ὀιζυρὸν τέκε μήτηρ.
Od.3.96 μηδέ τί μʼ αἰδόμενος μειλίσσεο μηδʼ ἐλεαίρων,
Od.3.97 ἀλλʼ εὖ μοι κατάλεξον ὅπως ἤντησας ὀπωπῆς.
Od.3.98 λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς,
Od.3.99 ἢ ἔπος ἠέ τι ἔργον ὑποστὰς ἐξετέλεσσε
Od.3.100 δήμῳ ἔνι Τρώων, ὅθι πάσχετε πήματʼ Ἀχαιοί,
Od.3.101 τῶν νῦν μοι μνῆσαι, καί μοι νημερτὲς ἐνίσπες.
Od.3.102 τὸν δʼ ἠμείβετʼ ἔπειτα Γερήνιος ἱππότα Νέστωρ·
Od.3.103 ὦ φίλʼ, ἐπεί μʼ ἔμνησας ὀιζύος, ἣν ἐν ἐκείνῳ
Od.3.104 δήμῳ ἀνέτλημεν μένος ἄσχετοι υἷες Ἀχαιῶν,
Od.3.105 ἠμὲν ὅσα ξὺν νηυσὶν ἐπʼ ἠεροειδέα πόντον
Od.3.106 πλαζόμενοι κατὰ ληίδʼ, ὅπῃ ἄρξειεν Ἀχιλλεύς,
Od.3.107 ἠδʼ ὅσα καὶ περὶ ἄστυ μέγα Πριάμοιο ἄνακτος
Od.3.108 μαρνάμεθʼ· ἔνθα δʼ ἔπειτα κατέκταθεν ὅσσοι ἄριστοι.
Od.3.109 ἔνθα μὲν Αἴας κεῖται ἀρήιος, ἔνθα δʼ Ἀχιλλεύς,
Od.3.110 ἔνθα δὲ Πάτροκλος, θεόφιν μήστωρ ἀτάλαντος,
Od.3.111 ἔνθα δʼ ἐμὸς φίλος υἱός, ἅμα κρατερὸς καὶ ἀμύμων,
Od.3.112 Ἀντίλοχος, πέρι μὲν θείειν ταχὺς ἠδὲ μαχητής·
Od.3.113 ἄλλα τε πόλλʼ ἐπὶ τοῖς πάθομεν κακά· τίς κεν ἐκεῖνα
Od.3.114 πάντα γε μυθήσαιτο καταθνητῶν ἀνθρώπων;
Od.3.115 οὐδʼ εἰ πεντάετές γε καὶ ἑξάετες παραμίμνων
Od.3.116 ἐξερέοις ὅσα κεῖθι πάθον κακὰ δῖοι Ἀχαιοί·
Od.3.117 πρίν κεν ἀνιηθεὶς σὴν πατρίδα γαῖαν ἵκοιο.
Od.3.118 εἰνάετες γάρ σφιν κακὰ ῥάπτομεν ἀμφιέποντες
Od.3.119 παντοίοισι δόλοισι, μόγις δʼ ἐτέλεσσε Κρονίων.
Od.3.120 ἔνθʼ οὔ τίς ποτε μῆτιν ὁμοιωθήμεναι ἄντην
Od.3.121 ἤθελʼ, ἐπεὶ μάλα πολλὸν ἐνίκα δῖος Ὀδυσσεὺς
Od.3.122 παντοίοισι δόλοισι, πατὴρ τεός, εἰ ἐτεόν γε
Od.3.123 κείνου ἔκγονός ἐσσι· σέβας μʼ ἔχει εἰσορόωντα.
Od.3.124 ἦ τοι γὰρ μῦθοί γε ἐοικότες, οὐδέ κε φαίης
Od.3.125 ἄνδρα νεώτερον ὧδε ἐοικότα μυθήσασθαι.
Od.3.126 ἔνθʼ ἦ τοι ἧος μὲν ἐγὼ καὶ δῖος Ὀδυσσεὺς
Od.3.127 οὔτε ποτʼ εἰν ἀγορῇ δίχʼ ἐβάζομεν οὔτʼ ἐνὶ βουλῇ,
Od.3.128 ἀλλʼ ἕνα θυμὸν ἔχοντε νόῳ καὶ ἐπίφρονι βουλῇ
Od.3.129 φραζόμεθʼ Ἀργείοισιν ὅπως ὄχʼ ἄριστα γένοιτο.
Od.3.130 αὐτὰρ ἐπεὶ Πριάμοιο πόλιν διεπέρσαμεν αἰπήν,
Od.3.131 βῆμεν δʼ ἐν νήεσσι, θεὸς δʼ ἐκέδασσεν Ἀχαιούς,
Od.3.132 καὶ τότε δὴ Ζεὺς λυγρὸν ἐνὶ φρεσὶ μήδετο νόστον
Od.3.133 Ἀργείοις, ἐπεὶ οὔ τι νοήμονες οὐδὲ δίκαιοι
Od.3.134 πάντες ἔσαν· τῶ σφεων πολέες κακὸν οἶτον ἐπέσπον
Od.3.135 μήνιος ἐξ ὀλοῆς γλαυκώπιδος ὀβριμοπάτρης.
Od.3.136 ἥ τʼ ἔριν Ἀτρεΐδῃσι μετʼ ἀμφοτέροισιν ἔθηκε.
Od.3.137 τὼ δὲ καλεσσαμένω ἀγορὴν ἐς πάντας Ἀχαιούς,
Od.3.138 μάψ, ἀτὰρ οὐ κατὰ κόσμον, ἐς ἠέλιον καταδύντα,
Od.3.139 οἱ ἦλθον οἴνῳ βεβαρηότες υἷες Ἀχαιῶν,
Od.3.140 μῦθον μυθείσθην, τοῦ εἵνεκα λαὸν ἄγειραν.
Od.3.141 ἔνθʼ ἤ τοι Μενέλαος ἀνώγει πάντας Ἀχαιοὺς
Od.3.142 νόστου μιμνήσκεσθαι ἐπʼ εὐρέα νῶτα θαλάσσης,
Od.3.143 οὐδʼ Ἀγαμέμνονι πάμπαν ἑήνδανε· βούλετο γάρ ῥα
Od.3.144 λαὸν ἐρυκακέειν ῥέξαι θʼ ἱερὰς ἑκατόμβας,
Od.3.145 ὡς τὸν Ἀθηναίης δεινὸν χόλον ἐξακέσαιτο,
Od.3.146 νήπιος, οὐδὲ τὸ ᾔδη, ὃ οὐ πείσεσθαι ἔμελλεν·
Od.3.147 οὐ γάρ τʼ αἶψα θεῶν τρέπεται νόος αἰὲν ἐόντων.
Od.3.148 ὣς τὼ μὲν χαλεποῖσιν ἀμειβομένω ἐπέεσσιν
Od.3.149 ἕστασαν· οἱ δʼ ἀνόρουσαν ἐυκνήμιδες Ἀχαιοὶ
Od.3.150 ἠχῇ θεσπεσίῃ, δίχα δέ σφισιν ἥνδανε βουλή.
Od.3.151 νύκτα μὲν ἀέσαμεν χαλεπὰ φρεσὶν ὁρμαίνοντες
Od.3.152 ἀλλήλοις· ἐπὶ γὰρ Ζεὺς ἤρτυε πῆμα κακοῖο·
Od.3.153 ἠῶθεν δʼ οἱ μὲν νέας ἕλκομεν εἰς ἅλα δῖαν
Od.3.154 κτήματά τʼ ἐντιθέμεσθα βαθυζώνους τε γυναῖκας.
Od.3.155 ἡμίσεες δʼ ἄρα λαοὶ ἐρητύοντο μένοντες
Od.3.156 αὖθι παρʼ Ἀτρεΐδῃ Ἀγαμέμνονι, ποιμένι λαῶν·
Od.3.157 ἡμίσεες δʼ ἀναβάντες ἐλαύνομεν· αἱ δὲ μάλʼ ὦκα
Od.3.158 ἔπλεον, ἐστόρεσεν δὲ θεὸς μεγακήτεα πόντον.
Od.3.159 ἐς Τένεδον δʼ ἐλθόντες ἐρέξαμεν ἱρὰ θεοῖσιν,
Od.3.160 οἴκαδε ἱέμενοι· Ζεὺς δʼ οὔ πω μήδετο νόστον,
Od.3.161 σχέτλιος, ὅς ῥʼ ἔριν ὦρσε κακὴν ἔπι δεύτερον αὖτις.
Od.3.162 οἱ μὲν ἀποστρέψαντες ἔβαν νέας ἀμφιελίσσας
Od.3.163 ἀμφʼ Ὀδυσῆα ἄνακτα δαΐφρονα, ποικιλομήτην,
Od.3.164 αὖτις ἐπʼ Ἀτρεΐδῃ Ἀγαμέμνονι ἦρα φέροντες·
Od.3.165 αὐτὰρ ἐγὼ σὺν νηυσὶν ἀολλέσιν, αἵ μοι ἕποντο,
Od.3.166 φεῦγον, ἐπεὶ γίγνωσκον, ὃ δὴ κακὰ μήδετο δαίμων.
Od.3.167 φεῦγε δὲ Τυδέος υἱὸς ἀρήιος, ὦρσε δʼ ἑταίρους.
Od.3.168 ὀψὲ δὲ δὴ μετὰ νῶι κίε ξανθὸς Μενέλαος,
Od.3.169 ἐν Λέσβῳ δʼ ἔκιχεν δολιχὸν πλόον ὁρμαίνοντας,
Od.3.170 ἢ καθύπερθε Χίοιο νεοίμεθα παιπαλοέσσης,
Od.3.171 νήσου ἔπι Ψυρίης, αὐτὴν ἐπʼ ἀριστέρʼ ἔχοντες,
Od.3.172 ἦ ὑπένερθε Χίοιο, παρʼ ἠνεμόεντα Μίμαντα.
Od.3.173 ᾐτέομεν δὲ θεὸν φῆναι τέρας· αὐτὰρ ὅ γʼ ἡμῖν
Od.3.174 δεῖξε, καὶ ἠνώγει πέλαγος μέσον εἰς Εὔβοιαν
Od.3.175 τέμνειν, ὄφρα τάχιστα ὑπὲκ κακότητα φύγοιμεν.
Od.3.176 ὦρτο δʼ ἐπὶ λιγὺς οὖρος ἀήμεναι· αἱ δὲ μάλʼ ὦκα
Od.3.177 ἰχθυόεντα κέλευθα διέδραμον, ἐς δὲ Γεραιστὸν
Od.3.178 ἐννύχιαι κατάγοντο· Ποσειδάωνι δὲ ταύρων
Od.3.179 πόλλʼ ἐπὶ μῆρʼ ἔθεμεν, πέλαγος μέγα μετρήσαντες.
Od.3.180 τέτρατον ἦμαρ ἔην, ὅτʼ ἐν Ἄργεϊ νῆας ἐίσας
Od.3.181 Τυδεΐδεω ἕταροι Διομήδεος ἱπποδάμοιο
Od.3.182 ἵστασαν· αὐτὰρ ἐγώ γε Πύλονδʼ ἔχον, οὐδέ ποτʼ ἔσβη
Od.3.183 οὖρος, ἐπεὶ δὴ πρῶτα θεὸς προέηκεν ἀῆναι.
Od.3.184 ὣς ἦλθον, φίλε τέκνον, ἀπευθής, οὐδέ τι οἶδα
Od.3.185 κείνων, οἵ τʼ ἐσάωθεν Ἀχαιῶν οἵ τʼ ἀπόλοντο.
Od.3.186 ὅσσα δʼ ἐνὶ μεγάροισι καθήμενος ἡμετέροισι
Od.3.187 πεύθομαι, ἣ θέμις ἐστί, δαήσεαι, οὐδέ σε κεύσω.
Od.3.188 εὖ μὲν Μυρμιδόνας φάσʼ ἐλθέμεν ἐγχεσιμώρους,
Od.3.189 οὓς ἄγʼ Ἀχιλλῆος μεγαθύμου φαίδιμος υἱός,
Od.3.190 εὖ δὲ Φιλοκτήτην, Ποιάντιον ἀγλαὸν υἱόν.
Od.3.191 πάντας δʼ Ἰδομενεὺς Κρήτην εἰσήγαγʼ ἑταίρους,
Od.3.192 οἳ φύγον ἐκ πολέμου, πόντος δέ οἱ οὔ τινʼ ἀπηύρα.
Od.3.193 Ἀτρεΐδην δὲ καὶ αὐτοὶ ἀκούετε, νόσφιν ἐόντες,
Od.3.194 ὥς τʼ ἦλθʼ, ὥς τʼ Αἴγισθος ἐμήσατο λυγρὸν ὄλεθρον.
Od.3.195 ἀλλʼ ἦ τοι κεῖνος μὲν ἐπισμυγερῶς ἀπέτισεν·
Od.3.196 ὡς ἀγαθὸν καὶ παῖδα καταφθιμένοιο λιπέσθαι
Od.3.197 ἀνδρός, ἐπεὶ καὶ κεῖνος ἐτίσατο πατροφονῆα,
Od.3.198 Αἴγισθον δολόμητιν, ὅ οἱ πατέρα κλυτὸν ἔκτα.
Od.3.199 καὶ σὺ φίλος, μάλα γάρ σʼ ὁρόω καλόν τε μέγαν τε,
Od.3.200 ἄλκιμος ἔσσʼ, ἵνα τίς σε καὶ ὀψιγόνων ἐὺ εἴπῃ.
Od.3.201 τὸν δʼ αὖ Τηλέμαχος πεπνυμένος ἀντίον ηὔδα·
Od.3.202 ὦ Νέστορ Νηληϊάδη, μέγα κῦδος Ἀχαιῶν,
Od.3.203 καὶ λίην κεῖνος μὲν ἐτίσατο, καί οἱ Ἀχαιοὶ
Od.3.204 οἴσουσι κλέος εὐρὺ καὶ ἐσσομένοισι πυθέσθαι·
Od.3.205 αἲ γὰρ ἐμοὶ τοσσήνδε θεοὶ δύναμιν περιθεῖεν,
Od.3.206 τίσασθαι μνηστῆρας ὑπερβασίης ἀλεγεινῆς,
Od.3.207 οἵ τέ μοι ὑβρίζοντες ἀτάσθαλα μηχανόωνται.
Od.3.208 ἀλλʼ οὔ μοι τοιοῦτον ἐπέκλωσαν θεοὶ ὄλβον,
Od.3.209 πατρί τʼ ἐμῷ καὶ ἐμοί· νῦν δὲ χρὴ τετλάμεν ἔμπης.
Od.3.210 τὸν δʼ ἠμείβετʼ ἔπειτα Γερήνιος ἱππότα Νέστωρ·
Od.3.211 ὦ φίλʼ, ἐπεὶ δὴ ταῦτά μʼ ἀνέμνησας καὶ ἔειπες,
Od.3.212 φασὶ μνηστῆρας σῆς μητέρος εἵνεκα πολλοὺς
Od.3.213 ἐν μεγάροις ἀέκητι σέθεν κακὰ μηχανάασθαι·
Od.3.214 εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ
Od.3.215 ἐχθαίρουσʼ ἀνὰ δῆμον, ἐπισπόμενοι θεοῦ ὀμφῇ.
Od.3.216 τίς δʼ οἶδʼ εἴ κέ ποτέ σφι βίας ἀποτίσεται ἐλθών,
Od.3.217 ἢ ὅ γε μοῦνος ἐὼν ἢ καὶ σύμπαντες Ἀχαιοί;
Od.3.218 εἰ γάρ σʼ ὣς ἐθέλοι φιλέειν γλαυκῶπις Ἀθήνη,
Od.3.219 ὡς τότʼ Ὀδυσσῆος περικήδετο κυδαλίμοιο
Od.3.220 δήμῳ ἔνι Τρώων, ὅθι πάσχομεν ἄλγεʼ Ἀχαιοί—
Od.3.221 οὐ γάρ πω ἴδον ὧδε θεοὺς ἀναφανδὰ φιλεῦντας,
Od.3.222 ὡς κείνῳ ἀναφανδὰ παρίστατο Παλλὰς Ἀθήνη—
Od.3.223 εἴ σʼ οὕτως ἐθέλοι φιλέειν κήδοιτό τε θυμῷ,
Od.3.224 τῶ κέν τις κείνων γε καὶ ἐκλελάθοιτο γάμοιο.
Od.3.225 τὸν δʼ αὖ Τηλέμαχος πεπνυμένος ἀντίον ηὔδα·
Od.3.226 ὦ γέρον, οὔ πω τοῦτο ἔπος τελέεσθαι ὀίω·
Od.3.227 λίην γὰρ μέγα εἶπες· ἄγη μʼ ἔχει. οὐκ ἂν ἐμοί γε
Od.3.228 ἐλπομένῳ τὰ γένοιτʼ, οὐδʼ εἰ θεοὶ ὣς ἐθέλοιεν.
Od.3.229 τὸν δʼ αὖτε προσέειπε θεά, γλαυκῶπις Ἀθήνη·
Od.3.230 Τηλέμαχε, ποῖόν σε ἔπος φύγεν ἕρκος ὀδόντων.
Od.3.231 ῥεῖα θεός γʼ ἐθέλων καὶ τηλόθεν ἄνδρα σαώσαι.
Od.3.232 βουλοίμην δʼ ἂν ἐγώ γε καὶ ἄλγεα πολλὰ μογήσας
Od.3.233 οἴκαδέ τʼ ἐλθέμεναι καὶ νόστιμον ἦμαρ ἰδέσθαι,
Od.3.234 ἢ ἐλθὼν ἀπολέσθαι ἐφέστιος, ὡς Ἀγαμέμνων
Od.3.235 ὤλεθʼ ὑπʼ Αἰγίσθοιο δόλῳ καὶ ἧς ἀλόχοιο.
Od.3.236 ἀλλʼ ἦ τοι θάνατον μὲν ὁμοίιον οὐδὲ θεοί περ
Od.3.237 καὶ φίλῳ ἀνδρὶ δύνανται ἀλαλκέμεν, ὁππότε κεν δὴ
Od.3.238 μοῖρʼ ὀλοὴ καθέλῃσι τανηλεγέος θανάτοιο.
Od.3.239 τὴν δʼ αὖ Τηλέμαχος πεπνυμένος ἀντίον ηὔδα·
Od.3.240 Μέντορ, μηκέτι ταῦτα λεγώμεθα κηδόμενοί περ·
Od.3.241 κείνῳ δʼ οὐκέτι νόστος ἐτήτυμος, ἀλλά οἱ ἤδη
Od.3.242 φράσσαντʼ ἀθάνατοι θάνατον καὶ κῆρα μέλαιναν.
Od.3.243 νῦν δʼ ἐθέλω ἔπος ἄλλο μεταλλῆσαι καὶ ἐρέσθαι
Od.3.244 Νέστορʼ, ἐπεὶ περὶ οἶδε δίκας ἠδὲ φρόνιν ἄλλων·
Od.3.245 τρὶς γὰρ δή μίν φασιν ἀνάξασθαι γένεʼ ἀνδρῶν·
Od.3.246 ὥς τέ μοι ἀθάνατος ἰνδάλλεται εἰσοράασθαι.
Od.3.247 ὦ Νέστορ Νηληϊάδη, σὺ δʼ ἀληθὲς ἐνίσπες·
Od.3.248 πῶς ἔθανʼ Ἀτρεΐδης εὐρὺ κρείων Ἀγαμέμνων;
Od.3.249 ποῦ Μενέλαος ἔην; τίνα δʼ αὐτῷ μήσατʼ ὄλεθρον
Od.3.250 Αἴγισθος δολόμητις, ἐπεὶ κτάνε πολλὸν ἀρείω;
Od.3.251 ἦ οὐκ Ἄργεος ἦεν Ἀχαιικοῦ, ἀλλά πῃ ἄλλῃ
Od.3.252 πλάζετʼ ἐπʼ ἀνθρώπους, ὁ δὲ θαρσήσας κατέπεφνε;
Od.3.253 τὸν δʼ ἠμείβετʼ ἔπειτα Γερήνιος ἱππότα Νέστωρ·
Od.3.254 τοιγὰρ ἐγώ τοι, τέκνον, ἀληθέα πάντʼ ἀγορεύσω.
Od.3.255 ἦ τοι μὲν τάδε καὐτὸς ὀίεαι, ὥς κεν ἐτύχθη,
Od.3.256 εἰ ζωόν γʼ Αἴγισθον ἐνὶ μεγάροισιν ἔτετμεν
Od.3.257 Ἀτρεΐδης Τροίηθεν ἰών, ξανθὸς Μενέλαος·
Od.3.258 τῶ κέ οἱ οὐδὲ θανόντι χυτὴν ἐπὶ γαῖαν ἔχευαν,
Od.3.259 ἀλλʼ ἄρα τόν γε κύνες τε καὶ οἰωνοὶ κατέδαψαν
Od.3.260 κείμενον ἐν πεδίῳ ἑκὰς ἄστεος, οὐδέ κέ τίς μιν
Od.3.261 κλαῦσεν Ἀχαιιάδων· μάλα γὰρ μέγα μήσατο ἔργον.
Od.3.262 ἡμεῖς μὲν γὰρ κεῖθι πολέας τελέοντες ἀέθλους
Od.3.263 ἥμεθʼ· ὁ δʼ εὔκηλος μυχῷ Ἄργεος ἱπποβότοιο
Od.3.264 πόλλʼ Ἀγαμεμνονέην ἄλοχον θέλγεσκʼ ἐπέεσσιν.
Od.3.265 ἡ δʼ ἦ τοι τὸ πρὶν μὲν ἀναίνετο ἔργον ἀεικὲς
Od.3.266 δῖα Κλυταιμνήστρη· φρεσὶ γὰρ κέχρητʼ ἀγαθῇσι·
Od.3.267 πὰρ δʼ ἄρʼ ἔην καὶ ἀοιδὸς ἀνήρ, ᾧ πόλλʼ ἐπέτελλεν
Od.3.268 Ἀτρεΐδης Τροίηνδε κιὼν εἴρυσθαι ἄκοιτιν.
Od.3.269 ἀλλʼ ὅτε δή μιν μοῖρα θεῶν ἐπέδησε δαμῆναι,
Od.3.270 δὴ τότε τὸν μὲν ἀοιδὸν ἄγων ἐς νῆσον ἐρήμην
Od.3.271 κάλλιπεν οἰωνοῖσιν ἕλωρ καὶ κύρμα γενέσθαι,
Od.3.272 τὴν δʼ ἐθέλων ἐθέλουσαν ἀνήγαγεν ὅνδε δόμονδε.
Od.3.273 πολλὰ δὲ μηρίʼ ἔκηε θεῶν ἱεροῖς ἐπὶ βωμοῖς,
Od.3.274 πολλὰ δʼ ἀγάλματʼ ἀνῆψεν, ὑφάσματά τε χρυσόν τε,
Od.3.275 ἐκτελέσας μέγα ἔργον, ὃ οὔ ποτε ἔλπετο θυμῷ.
Od.3.276 ἡμεῖς μὲν γὰρ ἅμα πλέομεν Τροίηθεν ἰόντες,
Od.3.277 Ἀτρεΐδης καὶ ἐγώ, φίλα εἰδότες ἀλλήλοισιν·
Od.3.278 ἀλλʼ ὅτε Σούνιον ἱρὸν ἀφικόμεθʼ, ἄκρον Ἀθηνέων,
Od.3.279 ἔνθα κυβερνήτην Μενελάου Φοῖβος Ἀπόλλων
Od.3.280 οἷς ἀγανοῖς βελέεσσιν ἐποιχόμενος κατέπεφνε,
Od.3.281 πηδάλιον μετὰ χερσὶ θεούσης νηὸς ἔχοντα,
Od.3.282 Φρόντιν Ὀνητορίδην, ὃς ἐκαίνυτο φῦλʼ ἀνθρώπων
Od.3.283 νῆα κυβερνῆσαι, ὁπότε σπέρχοιεν ἄελλαι.
Od.3.284 ὣς ὁ μὲν ἔνθα κατέσχετʼ, ἐπειγόμενός περ ὁδοῖο,
Od.3.285 ὄφρʼ ἕταρον θάπτοι καὶ ἐπὶ κτέρεα κτερίσειεν.
Od.3.286 ἀλλʼ ὅτε δὴ καὶ κεῖνος ἰὼν ἐπὶ οἴνοπα πόντον
Od.3.287 ἐν νηυσὶ γλαφυρῇσι Μαλειάων ὄρος αἰπὺ
Od.3.288 ἷξε θέων, τότε δὴ στυγερὴν ὁδὸν εὐρύοπα Ζεὺς
Od.3.289 ἐφράσατο, λιγέων δʼ ἀνέμων ἐπʼ ἀυτμένα χεῦε,
Od.3.290 κύματά τε τροφέοντο πελώρια, ἶσα ὄρεσσιν.
Od.3.291 ἔνθα διατμήξας τὰς μὲν Κρήτῃ ἐπέλασσεν,
Od.3.292 ἧχι Κύδωνες ἔναιον Ἰαρδάνου ἀμφὶ ῥέεθρα.
Od.3.293 ἔστι δέ τις λισσὴ αἰπεῖά τε εἰς ἅλα πέτρη
Od.3.294 ἐσχατιῇ Γόρτυνος ἐν ἠεροειδέι πόντῳ·
Od.3.295 ἔνθα Νότος μέγα κῦμα ποτὶ σκαιὸν ῥίον ὠθεῖ,
Od.3.296 ἐς Φαιστόν, μικρὸς δὲ λίθος μέγα κῦμʼ ἀποέργει.
Od.3.297 αἱ μὲν ἄρʼ ἔνθʼ ἦλθον, σπουδῇ δʼ ἤλυξαν ὄλεθρον
Od.3.298 ἄνδρες, ἀτὰρ νῆάς γε ποτὶ σπιλάδεσσιν ἔαξαν
Od.3.299 κύματʼ· ἀτὰρ τὰς πέντε νέας κυανοπρῳρείους
Od.3.300 Αἰγύπτῳ ἐπέλασσε φέρων ἄνεμός τε καὶ ὕδωρ.
Od.3.301 ὣς ὁ μὲν ἔνθα πολὺν βίοτον καὶ χρυσὸν ἀγείρων
Od.3.302 ἠλᾶτο ξὺν νηυσὶ κατʼ ἀλλοθρόους ἀνθρώπους·
Od.3.303 τόφρα δὲ ταῦτʼ Αἴγισθος ἐμήσατο οἴκοθι λυγρά.
Od.3.305 ἑπτάετες δʼ ἤνασσε πολυχρύσοιο Μυκήνης,
Od.3.304 κτείνας Ἀτρεΐδην, δέδμητο δὲ λαὸς ὑπʼ αὐτῷ.
Od.3.306 τῷ δέ οἱ ὀγδοάτῳ κακὸν ἤλυθε δῖος Ὀρέστης
Od.3.307 ἂψ ἀπʼ Ἀθηνάων, κατὰ δʼ ἔκτανε πατροφονῆα,
Od.3.308 Αἴγισθον δολόμητιν, ὅ οἱ πατέρα κλυτὸν ἔκτα.
Od.3.309 ἦ τοι ὁ τὸν κτείνας δαίνυ τάφον Ἀργείοισιν
Od.3.310 μητρός τε στυγερῆς καὶ ἀνάλκιδος Αἰγίσθοιο·
Od.3.311 αὐτῆμαρ δέ οἱ ἦλθε βοὴν ἀγαθὸς Μενέλαος
Od.3.312 πολλὰ κτήματʼ ἄγων, ὅσα οἱ νέες ἄχθος ἄειραν.
Od.3.313 καὶ σύ, φίλος, μὴ δηθὰ δόμων ἄπο τῆλʼ ἀλάλησο,
Od.3.314 κτήματά τε προλιπὼν ἄνδρας τʼ ἐν σοῖσι δόμοισιν
Od.3.315 οὕτω ὑπερφιάλους, μή τοι κατὰ πάντα φάγωσιν
Od.3.316 κτήματα δασσάμενοι, σὺ δὲ τηϋσίην ὁδὸν ἔλθῃς.
Od.3.317 ἀλλʼ ἐς μὲν Μενέλαον ἐγὼ κέλομαι καὶ ἄνωγα
Od.3.318 ἐλθεῖν· κεῖνος γὰρ νέον ἄλλοθεν εἰλήλουθεν,
Od.3.319 ἐκ τῶν ἀνθρώπων, ὅθεν οὐκ ἔλποιτό γε θυμῷ
Od.3.320 ἐλθέμεν, ὅν τινα πρῶτον ἀποσφήλωσιν ἄελλαι
Od.3.321 ἐς πέλαγος μέγα τοῖον, ὅθεν τέ περ οὐδʼ οἰωνοὶ
Od.3.322 αὐτόετες οἰχνεῦσιν, ἐπεὶ μέγα τε δεινόν τε.
Od.3.323 ἀλλʼ ἴθι νῦν σὺν νηί τε σῇ καὶ σοῖς ἑτάροισιν·
Od.3.324 εἰ δʼ ἐθέλεις πεζός, πάρα τοι δίφρος τε καὶ ἵπποι,
Od.3.325 πὰρ δέ τοι υἷες ἐμοί, οἵ τοι πομπῆες ἔσονται
Od.3.326 ἐς Λακεδαίμονα δῖαν, ὅθι ξανθὸς Μενέλαος.
Od.3.327 λίσσεσθαι δέ μιν αὐτός, ἵνα νημερτὲς ἐνίσπῃ·
Od.3.328 ψεῦδος δʼ οὐκ ἐρέει· μάλα γὰρ πεπνυμένος ἐστίν.
Od.3.329 ὣς ἔφατʼ, ἠέλιος δʼ ἄρʼ ἔδυ καὶ ἐπὶ κνέφας ἦλθε.
Od.3.330 τοῖσι δὲ καὶ μετέειπε θεά, γλαυκῶπις Ἀθήνη·
Od.3.331 ὦ γέρον, ἦ τοι ταῦτα κατὰ μοῖραν κατέλεξας·
Od.3.332 ἀλλʼ ἄγε τάμνετε μὲν γλώσσας, κεράασθε δὲ οἶνον,
Od.3.333 ὄφρα Ποσειδάωνι καὶ ἄλλοις ἀθανάτοισιν
Od.3.334 σπείσαντες κοίτοιο μεδώμεθα· τοῖο γὰρ ὥρη.
Od.3.335 ἤδη γὰρ φάος οἴχεθʼ ὑπὸ ζόφον, οὐδὲ ἔοικεν·
Od.3.336 δηθὰ θεῶν ἐν δαιτὶ θαασσέμεν, ἀλλὰ νέεσθαι.
Od.3.337 ἦ ῥα Διὸς θυγάτηρ, οἱ δʼ ἔκλυον αὐδησάσης.
Od.3.338 τοῖσι δὲ κήρυκες μὲν ὕδωρ ἐπὶ χεῖρας ἔχευαν,
Od.3.339 κοῦροι δὲ κρητῆρας ἐπεστέψαντο ποτοῖο,
Od.3.340 νώμησαν δʼ ἄρα πᾶσιν ἐπαρξάμενοι δεπάεσσι·
Od.3.341 γλώσσας δʼ ἐν πυρὶ βάλλον, ἀνιστάμενοι δʼ ἐπέλειβον.
Od.3.342 αὐτὰρ ἐπεὶ σπεῖσάν τʼ ἔπιον θʼ, ὅσον ἤθελε θυμός,
Od.3.343 δὴ τότʼ Ἀθηναίη καὶ Τηλέμαχος θεοειδὴς
Od.3.344 ἄμφω ἱέσθην κοίλην ἐπὶ νῆα νέεσθαι.
Od.3.345 Νέστωρ δʼ αὖ κατέρυκε καθαπτόμενος ἐπέεσσιν·
Od.3.346 Ζεὺς τό γʼ ἀλεξήσειε καὶ ἀθάνατοι θεοὶ ἄλλοι,
Od.3.347 ὡς ὑμεῖς παρʼ ἐμεῖο θοὴν ἐπὶ νῆα κίοιτε
Od.3.348 ὥς τέ τευ ἦ παρὰ πάμπαν ἀνείμονος ἠδὲ πενιχροῦ,
Od.3.349 ᾧ οὔ τι χλαῖναι καὶ ῥήγεα πόλλʼ ἐνὶ οἴκῳ,
Od.3.350 οὔτʼ αὐτῷ μαλακῶς οὔτε ξείνοισιν ἐνεύδειν.
Od.3.351 αὐτὰρ ἐμοὶ πάρα μὲν χλαῖναι καὶ ῥήγεα καλά.
Od.3.352 οὔ θην δὴ τοῦδʼ ἀνδρὸς Ὀδυσσῆος φίλος υἱὸς
Od.3.353 νηὸς ἐπʼ ἰκριόφιν καταλέξεται, ὄφρʼ ἂν ἐγώ γε
Od.3.354 ζώω, ἔπειτα δὲ παῖδες ἐνὶ μεγάροισι λίπωνται,
Od.3.355 ξείνους ξεινίζειν, ὅς τίς κʼ ἐμὰ δώμαθʼ ἵκηται.
Od.3.356 τὸν δʼ αὖτε προσέειπε θεά, γλαυκῶπις Ἀθήνη·
Od.3.357 εὖ δὴ ταῦτά γʼ ἔφησθα, γέρον φίλε· σοὶ δὲ ἔοικεν
Od.3.358 Τηλέμαχον πείθεσθαι, ἐπεὶ πολὺ κάλλιον οὕτως.
Od.3.359 ἀλλʼ οὗτος μὲν νῦν σοὶ ἅμʼ ἕψεται, ὄφρα κεν εὕδῃ
Od.3.360 σοῖσιν ἐνὶ μεγάροισιν· ἐγὼ δʼ ἐπὶ νῆα μέλαιναν
Od.3.361 εἶμʼ, ἵνα θαρσύνω θʼ ἑτάρους εἴπω τε ἕκαστα.
Od.3.362 οἶος γὰρ μετὰ τοῖσι γεραίτερος εὔχομαι εἶναι·
Od.3.363 οἱ δʼ ἄλλοι φιλότητι νεώτεροι ἄνδρες ἕπονται,
Od.3.364 πάντες ὁμηλικίη μεγαθύμου Τηλεμάχοιο.
Od.3.365 ἔνθα κε λεξαίμην κοίλῃ παρὰ νηὶ μελαίνῃ
Od.3.366 νῦν· ἀτὰρ ἠῶθεν μετὰ Καύκωνας μεγαθύμους
Od.3.367 εἶμʼ ἔνθα χρεῖός μοι ὀφέλλεται, οὔ τι νέον γε
Od.3.368 οὐδʼ ὀλίγον. σὺ δὲ τοῦτον, ἐπεὶ τεὸν ἵκετο δῶμα,
Od.3.369 πέμψον σὺν δίφρῳ τε καὶ υἱέι· δὸς δέ οἱ ἵππους,
Od.3.370 οἵ τοι ἐλαφρότατοι θείειν καὶ κάρτος ἄριστοι.
Od.3.371 ὣς ἄρα φωνήσασʼ ἀπέβη γλαυκῶπις Ἀθήνη
Od.3.372 φήνῃ εἰδομένη· θάμβος δʼ ἕλε πάντας ἰδόντας.
Od.3.373 θαύμαζεν δʼ ὁ γεραιός, ὅπως ἴδεν ὀφθαλμοῖς·
Od.3.374 Τηλεμάχου δʼ ἕλε χεῖρα, ἔπος τʼ ἔφατʼ ἔκ τʼ ὀνόμαζεν·
Od.3.375 ὦ φίλος, οὔ σε ἔολπα κακὸν καὶ ἄναλκιν ἔσεσθαι,
Od.3.376 εἰ δή τοι νέῳ ὧδε θεοὶ πομπῆες ἕπονται.
Od.3.377 οὐ μὲν γάρ τις ὅδʼ ἄλλος Ὀλύμπια δώματʼ ἐχόντων,
Od.3.378 ἀλλὰ Διὸς θυγάτηρ, κυδίστη Τριτογένεια,
Od.3.379 ἥ τοι καὶ πατέρʼ ἐσθλὸν ἐν Ἀργείοισιν ἐτίμα.
Od.3.380 ἀλλὰ ἄνασσʼ ἵληθι, δίδωθι δέ μοι κλέος ἐσθλόν,
Od.3.381 αὐτῷ καὶ παίδεσσι καὶ αἰδοίῃ παρακοίτι·
Od.3.382 σοὶ δʼ αὖ ἐγὼ ῥέξω βοῦν ἦνιν εὐρυμέτωπον
Od.3.383 ἀδμήτην, ἣν οὔ πω ὑπὸ ζυγὸν ἤγαγεν ἀνήρ·
Od.3.384 τήν τοι ἐγὼ ῥέξω χρυσὸν κέρασιν περιχεύας.
Od.3.385 ὣς ἔφατʼ εὐχόμενος, τοῦ δʼ ἔκλυε Παλλὰς Ἀθήνη.
Od.3.386 τοῖσιν δʼ ἡγεμόνευε Γερήνιος ἱππότα Νέστωρ,
Od.3.387 υἱάσι καὶ γαμβροῖσιν, ἑὰ πρὸς δώματα καλά.
Od.3.388 ἀλλʼ ὅτε δώμαθʼ ἵκοντο ἀγακλυτὰ τοῖο ἄνακτος,
Od.3.389 ἑξείης ἕζοντο κατὰ κλισμούς τε θρόνους τε·
Od.3.390 τοῖς δʼ ὁ γέρων ἐλθοῦσιν ἀνὰ κρητῆρα κέρασσεν
Od.3.391 οἴνου ἡδυπότοιο, τὸν ἑνδεκάτῳ ἐνιαυτῷ
Od.3.392 ὤιξεν ταμίη καὶ ἀπὸ κρήδεμνον ἔλυσε·
Od.3.393 τοῦ ὁ γέρων κρητῆρα κεράσσατο, πολλὰ δʼ Ἀθήνῃ
Od.3.394 εὔχετʼ ἀποσπένδων, κούρῃ Διὸς αἰγιόχοιο.
Od.3.395 αὐτὰρ ἐπεὶ σπεῖσάν τʼ ἔπιον θʼ, ὅσον ἤθελε θυμός,
Od.3.396 οἱ μὲν κακκείοντες ἔβαν οἶκόνδε ἕκαστος,
Od.3.397 τὸν δʼ αὐτοῦ κοίμησε Γερήνιος ἱππότα Νέστωρ,
Od.3.398 Τηλέμαχον, φίλον υἱὸν Ὀδυσσῆος θείοιο,
Od.3.399 τρητοῖς ἐν λεχέεσσιν ὑπʼ αἰθούσῃ ἐριδούπῳ,
Od.3.400 πὰρʼ δʼ ἄρʼ ἐυμμελίην Πεισίστρατον, ὄρχαμον ἀνδρῶν,
Od.3.401 ὅς οἱ ἔτʼ ἠίθεος παίδων ἦν ἐν μεγάροισιν·
Od.3.402 αὐτὸς δʼ αὖτε καθεῦδε μυχῷ δόμου ὑψηλοῖο,
Od.3.403 τῷ δʼ ἄλοχος δέσποινα λέχος πόρσυνε καὶ εὐνήν.
Od.3.404 ἦμος δʼ ἠριγένεια φάνη ῥοδοδάκτυλος Ἠώς,
Od.3.405 ὤρνυτʼ ἄρʼ ἐξ εὐνῆφι Γερήνιος ἱππότα Νέστωρ,
Od.3.406 ἐκ δʼ ἐλθὼν κατʼ ἄρʼ ἕζετʼ ἐπὶ ξεστοῖσι λίθοισιν,
Od.3.407 οἵ οἱ ἔσαν προπάροιθε θυράων ὑψηλάων,
Od.3.408 λευκοί, ἀποστίλβοντες ἀλείφατος· οἷς ἔπι μὲν πρὶν
Od.3.409 Νηλεὺς ἵζεσκεν, θεόφιν μήστωρ ἀτάλαντος·
Od.3.410 ἀλλʼ ὁ μὲν ἤδη κηρὶ δαμεὶς Ἄϊδόσδε βεβήκει,
Od.3.411 Νέστωρ αὖ τότʼ ἐφῖζε Γερήνιος, οὖρος Ἀχαιῶν,
Od.3.412 σκῆπτρον ἔχων. περὶ δʼ υἷες ἀολλέες ἠγερέθοντο
Od.3.413 ἐκ θαλάμων ἐλθόντες, Ἐχέφρων τε Στρατίος τε
Od.3.414 Περσεύς τʼ Ἄρητός τε καὶ ἀντίθεος Θρασυμήδης.
Od.3.415 τοῖσι δʼ ἔπειθʼ ἕκτος Πεισίστρατος ἤλυθεν ἥρως,
Od.3.416 πὰρ δʼ ἄρα Τηλέμαχον θεοείκελον εἷσαν ἄγοντες.
Od.3.417 τοῖσι δὲ μύθων ἦρχε Γερήνιος ἱππότα Νέστωρ·
Od.3.418 καρπαλίμως μοι, τέκνα φίλα, κρηήνατʼ ἐέλδωρ,
Od.3.419 ὄφρʼ ἦ τοι πρώτιστα θεῶν ἱλάσσομʼ Ἀθήνην,
Od.3.420 ἥ μοι ἐναργὴς ἦλθε θεοῦ ἐς δαῖτα θάλειαν.
Od.3.421 ἀλλʼ ἄγʼ ὁ μὲν πεδίονδʼ ἐπὶ βοῦν, ἴτω, ὄφρα τάχιστα
Od.3.422 ἔλθῃσιν, ἐλάσῃ δὲ βοῶν ἐπιβουκόλος ἀνήρ·
Od.3.423 εἷς δʼ ἐπὶ Τηλεμάχου μεγαθύμου νῆα μέλαιναν
Od.3.424 πάντας ἰὼν ἑτάρους ἀγέτω, λιπέτω δὲ δύʼ οἴους·
Od.3.425 εἷς δʼ αὖ χρυσοχόον Λαέρκεα δεῦρο κελέσθω
Od.3.426 ἐλθεῖν, ὄφρα βοὸς χρυσὸν κέρασιν περιχεύῃ.
Od.3.427 οἱ δʼ ἄλλοι μένετʼ αὐτοῦ ἀολλέες, εἴπατε δʼ εἴσω
Od.3.428 δμῳῇσιν κατὰ δώματʼ ἀγακλυτὰ δαῖτα πένεσθαι,
Od.3.429 ἕδρας τε ξύλα τʼ ἀμφὶ καὶ ἀγλαὸν οἰσέμεν ὕδωρ.
Od.3.430 ὣς ἔφαθʼ, οἱ δʼ ἄρα πάντες ἐποίπνυον. ἦλθε μὲν ἂρ βοῦς
Od.3.431 ἐκ πεδίου, ἦλθον δὲ θοῆς παρὰ νηὸς ἐίσης
Od.3.432 Τηλεμάχου ἕταροι μεγαλήτορος, ἦλθε δὲ χαλκεὺς
Od.3.433 ὅπλʼ ἐν χερσὶν ἔχων χαλκήια, πείρατα τέχνης,
Od.3.434 ἄκμονά τε σφῦραν τʼ ἐυποίητόν τε πυράγρην,
Od.3.435 οἷσίν τε χρυσὸν εἰργάζετο· ἦλθε δʼ Ἀθήνη
Od.3.436 ἱρῶν ἀντιόωσα. γέρων δʼ ἱππηλάτα Νέστωρ
Od.3.437 χρυσὸν ἔδωχʼ· ὁ δʼ ἔπειτα βοὸς κέρασιν περίχευεν
Od.3.438 ἀσκήσας, ἵνʼ ἄγαλμα θεὰ κεχάροιτο ἰδοῦσα.
Od.3.439 βοῦν δʼ ἀγέτην κεράων Στρατίος καὶ δῖος Ἐχέφρων.
Od.3.440 χέρνιβα δέ σφʼ Ἄρητος ἐν ἀνθεμόεντι λέβητι
Od.3.441 ἤλυθεν ἐκ θαλάμοιο φέρων, ἑτέρῃ δʼ ἔχεν οὐλὰς
Od.3.442 ἐν κανέῳ πέλεκυν δὲ μενεπτόλεμος Θρασυμήδης
Od.3.443 ὀξὺν ἔχων ἐν χειρὶ παρίστατο βοῦν ἐπικόψων.
Od.3.444 Περσεὺς δʼ ἀμνίον εἶχε· γέρων δʼ ἱππηλάτα Νέστωρ
Od.3.445 χέρνιβά τʼ οὐλοχύτας τε κατήρχετο, πολλὰ δʼ Ἀθήνῃ
Od.3.446 εὔχετʼ ἀπαρχόμενος, κεφαλῆς τρίχας ἐν πυρὶ βάλλων.
Od.3.447 αὐτὰρ ἐπεί ῥʼ εὔξαντο καὶ οὐλοχύτας προβάλοντο,
Od.3.448 αὐτίκα Νέστορος υἱὸς ὑπέρθυμος Θρασυμήδης
Od.3.449 ἤλασεν ἄγχι στάς· πέλεκυς δʼ ἀπέκοψε τένοντας
Od.3.450 αὐχενίους, λῦσεν δὲ βοὸς μένος. αἱ δʼ ὀλόλυξαν
Od.3.451 θυγατέρες τε νυοί τε καὶ αἰδοίη παράκοιτις
Od.3.452 Νέστορος, Εὐρυδίκη, πρέσβα Κλυμένοιο θυγατρῶν.
Od.3.453 οἱ μὲν ἔπειτʼ ἀνελόντες ἀπὸ χθονὸς εὐρυοδείης
Od.3.454 ἔσχον· ἀτὰρ σφάξεν Πεισίστρατος, ὄρχαμος ἀνδρῶν.
Od.3.455 τῆς δʼ ἐπεὶ ἐκ μέλαν αἷμα ῥύη, λίπε δʼ ὀστέα θυμός,
Od.3.456 αἶψʼ ἄρα μιν διέχευαν, ἄφαρ δʼ ἐκ μηρία τάμνον
Od.3.457 πάντα κατὰ μοῖραν, κατά τε κνίσῃ ἐκάλυψαν
Od.3.458 δίπτυχα ποιήσαντες, ἐπʼ αὐτῶν δʼ ὠμοθέτησαν.
Od.3.459 καῖε δʼ ἐπὶ σχίζῃς ὁ γέρων, ἐπὶ δʼ αἴθοπα οἶνον
Od.3.460 λεῖβε· νέοι δὲ παρʼ αὐτὸν ἔχον πεμπώβολα χερσίν.
Od.3.461 αὐτὰρ ἐπεὶ κατὰ μῆρʼ ἐκάη καὶ σπλάγχνα πάσαντο,
Od.3.462 μίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,
Od.3.463 ὤπτων δʼ ἀκροπόρους ὀβελοὺς ἐν χερσὶν ἔχοντες.
Od.3.464 τόφρα δὲ Τηλέμαχον λοῦσεν καλὴ Πολυκάστη,
Od.3.465 Νέστορος ὁπλοτάτη θυγάτηρ Νηληϊάδαο.
Od.3.466 αὐτὰρ ἐπεὶ λοῦσέν τε καὶ ἔχρισεν λίπʼ ἐλαίῳ,
Od.3.467 ἀμφὶ δέ μιν φᾶρος καλὸν βάλεν ἠδὲ χιτῶνα,
Od.3.468 ἔκ ῥʼ ἀσαμίνθου βῆ δέμας ἀθανάτοισιν ὁμοῖος·
Od.3.469 πὰρ δʼ ὅ γε Νέστορʼ ἰὼν κατʼ ἄρʼ ἕζετο, ποιμένα λαῶν.
Od.3.470 οἱ δʼ ἐπεὶ ὤπτησαν κρέʼ ὑπέρτερα καὶ ἐρύσαντο,
Od.3.471 δαίνυνθʼ ἑζόμενοι· ἐπὶ δʼ ἀνέρες ἐσθλοὶ ὄροντο
Od.3.472 οἶνον οἰνοχοεῦντες ἐνὶ χρυσέοις δεπάεσσιν.
Od.3.473 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.3.474 τοῖσι δὲ μύθων ἦρχε Γερήνιος ἱππότα Νέστωρ·
Od.3.475 παῖδες ἐμοί, ἄγε Τηλεμάχῳ καλλίτριχας ἵππους
Od.3.476 ζεύξαθʼ ὑφʼ ἅρματʼ ἄγοντες, ἵνα πρήσσῃσιν ὁδοῖο.
Od.3.477 ὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ ἐπίθοντο,
Od.3.478 καρπαλίμως δʼ ἔζευξαν ὑφʼ ἅρμασιν ὠκέας ἵππους.
Od.3.479 ἐν δὲ γυνὴ ταμίη σῖτον καὶ οἶνον ἔθηκεν
Od.3.480 ὄψα τε, οἷα ἔδουσι διοτρεφέες βασιλῆες.
Od.3.481 ἂν δʼ ἄρα Τηλέμαχος περικαλλέα βήσετο δίφρον·
Od.3.482 πὰρ δʼ ἄρα Νεστορίδης Πεισίστρατος, ὄρχαμος ἀνδρῶν,
Od.3.483 ἐς δίφρον τʼ ἀνέβαινε καὶ ἡνία λάζετο χερσί,
Od.3.484 μάστιξεν δʼ ἐλάαν, τὼ δʼ οὐκ ἀέκοντε πετέσθην
Od.3.485 ἐς πεδίον, λιπέτην δὲ Πύλου αἰπὺ πτολίεθρον.
Od.3.486 οἱ δὲ πανημέριοι σεῖον ζυγὸν ἀμφὶς ἔχοντες.
Od.3.487 δύσετό τʼ ἠέλιος σκιόωντό τε πᾶσαι ἀγυιαί,
Od.3.488 ἐς Φηρὰς δʼ ἵκοντο Διοκλῆος ποτὶ δῶμα,
Od.3.489 υἱέος Ὀρτιλόχοιο, τὸν Ἀλφειὸς τέκε παῖδα.
Od.3.490 ἔνθα δὲ νύκτʼ ἄεσαν, ὁ δὲ τοῖς πὰρ ξείνια θῆκεν.
Od.3.491 ἦμος δʼ ἠριγένεια φάνη ῥοδοδάκτυλος Ἠώς,
Od.3.492 ἵππους τε ζεύγνυντʼ ἀνά θʼ ἅρματα ποικίλʼ ἔβαινον·
Od.3.493 ἐκ δʼ ἔλασαν προθύροιο καὶ αἰθούσης ἐριδούπου·
Od.3.494 μάστιξεν δʼ ἐλάαν, τὼ δʼ οὐκ ἀέκοντε πετέσθην.
Od.3.495 ἷξον δʼ ἐς πεδίον πυρηφόρον, ἔνθα δʼ ἔπειτα
Od.3.496 ἦνον ὁδόν· τοῖον γὰρ ὑπέκφερον ὠκέες ἵπποι.
Od.3.497 δύσετό τʼ ἠέλιος σκιόωντό τε πᾶσαι ἀγυιαί.
Od.4.1 οἱ δʼ ἷξον κοίλην Λακεδαίμονα κητώεσσαν,
Od.4.2 πρὸς δʼ ἄρα δώματʼ ἔλων Μενελάου κυδαλίμοιο.
Od.4.3 τὸν δʼ εὗρον δαινύντα γάμον πολλοῖσιν ἔτῃσιν
Od.4.4 υἱέος ἠδὲ θυγατρὸς ἀμύμονος ᾧ ἐνὶ οἴκῳ.
Od.4.5 τὴν μὲν Ἀχιλλῆος ῥηξήνορος υἱέι πέμπεν·
Od.4.6 ἐν Τροίῃ γὰρ πρῶτον ὑπέσχετο καὶ κατένευσε
Od.4.7 δωσέμεναι, τοῖσιν δὲ θεοὶ γάμον ἐξετέλειον.
Od.4.8 τὴν ἄρʼ ὅ γʼ ἔνθʼ ἵπποισι καὶ ἅρμασι πέμπε νέεσθαι
Od.4.9 Μυρμιδόνων προτὶ ἄστυ περικλυτόν, οἷσιν ἄνασσεν.
Od.4.10 υἱέι δὲ Σπάρτηθεν Ἀλέκτορος ἤγετο κούρην,
Od.4.11 ὅς οἱ τηλύγετος γένετο κρατερὸς Μεγαπένθης
Od.4.12 ἐκ δούλης· Ἑλένῃ δὲ θεοὶ γόνον οὐκέτʼ ἔφαινον,
Od.4.13 ἐπεὶ δὴ τὸ πρῶτον ἐγείνατο παῖδʼ ἐρατεινήν,
Od.4.14 Ἑρμιόνην, ἣ εἶδος ἔχε χρυσέης Ἀφροδίτης.
Od.4.15 ὣς οἱ μὲν δαίνυντο καθʼ ὑψερεφὲς μέγα δῶμα
Od.4.16 γείτονες ἠδὲ ἔται Μενελάου κυδαλίμοιο,
Od.4.17 τερπόμενοι· μετὰ δέ σφιν ἐμέλπετο θεῖος ἀοιδὸς
Od.4.18 φορμίζων, δοιὼ δὲ κυβιστητῆρε κατʼ αὐτούς,
Od.4.19 μολπῆς ἐξάρχοντος, ἐδίνευον κατὰ μέσσους.
Od.4.20 τὼ δʼ αὖτʼ ἐν προθύροισι δόμων αὐτώ τε καὶ ἵππω,
Od.4.21 Τηλέμαχός θʼ ἥρως καὶ Νέστορος ἀγλαὸς υἱός,
Od.4.22 στῆσαν· ὁ δὲ προμολὼν ἴδετο κρείων Ἐτεωνεύς,
Od.4.23 ὀτρηρὸς θεράπων Μενελάου κυδαλίμοιο,
Od.4.24 βῆ δʼ ἴμεν ἀγγελέων διὰ δώματα ποιμένι λαῶν,
Od.4.25 ἀγχοῦ δʼ ἱστάμενος ἔπεα πτερόεντα προσηύδα·
Od.4.26 ξείνω δή τινε τώδε, διοτρεφὲς ὦ Μενέλαε,
Od.4.27 ἄνδρε δύω, γενεῇ δὲ Διὸς μεγάλοιο ἔικτον.
Od.4.28 ἀλλʼ εἴπʼ, ἤ σφωιν καταλύσομεν ὠκέας ἵππους,
Od.4.29 ἦ ἄλλον πέμπωμεν ἱκανέμεν, ὅς κε φιλήσῃ.
Od.4.30 τὸν δὲ μέγʼ ὀχθήσας προσέφη ξανθὸς Μενέλαος·
Od.4.31 οὐ μὲν νήπιος ἦσθα, Βοηθοΐδη Ἐτεωνεῦ,
Od.4.32 τὸ πρίν· ἀτὰρ μὲν νῦν γε πάϊς ὣς νήπια βάζεις.
Od.4.33 ἦ μὲν δὴ νῶι ξεινήια πολλὰ φαγόντε
Od.4.34 ἄλλων ἀνθρώπων δεῦρʼ ἱκόμεθʼ, αἴ κέ ποθι Ζεὺς
Od.4.35 ἐξοπίσω περ παύσῃ ὀιζύος. ἀλλὰ λύʼ ἵππους
Od.4.36 ξείνων, ἐς δʼ αὐτοὺς προτέρω ἄγε θοινηθῆναι.
Od.4.37 ὣς φάθʼ, ὁ δὲ μεγάροιο διέσσυτο, κέκλετο δʼ ἄλλους
Od.4.38 ὀτρηροὺς θεράποντας ἅμα σπέσθαι ἑοῖ αὐτῷ.
Od.4.39 οἱ δʼ ἵππους μὲν λῦσαν ὑπὸ ζυγοῦ ἱδρώοντας,
Od.4.40 καὶ τοὺς μὲν κατέδησαν ἐφʼ ἱππείῃσι κάπῃσι,
Od.4.41 πὰρ δʼ ἔβαλον ζειάς, ἀνὰ δὲ κρῖ λευκὸν ἔμιξαν,
Od.4.42 ἅρματα δʼ ἔκλιναν πρὸς ἐνώπια παμφανόωντα,
Od.4.43 αὐτοὺς δʼ εἰσῆγον θεῖον δόμον. οἱ δὲ ἰδόντες
Od.4.44 θαύμαζον κατὰ δῶμα διοτρεφέος βασιλῆος·
Od.4.45 ὥς τε γὰρ ἠελίου αἴγλη πέλεν ἠὲ σελήνης
Od.4.46 δῶμα καθʼ ὑψερεφὲς Μενελάου κυδαλίμοιο.
Od.4.47 αὐτὰρ ἐπεὶ τάρπησαν ὁρώμενοι ὀφθαλμοῖσιν,
Od.4.48 ἔς ῥʼ ἀσαμίνθους βάντες ἐυξέστας λούσαντο.
Od.4.49 τοὺς δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,
Od.4.50 ἀμφὶ δʼ ἄρα χλαίνας οὔλας βάλον ἠδὲ χιτῶνας,
Od.4.51 ἔς ῥα θρόνους ἕζοντο παρʼ Ἀτρεΐδην Μενέλαον.
Od.4.52 χέρνιβα δʼ ἀμφίπολος προχόῳ ἐπέχευε φέρουσα
Od.4.53 καλῇ χρυσείῃ ὑπὲρ ἀργυρέοιο λέβητος,
Od.4.54 νίψασθαι· παρὰ δὲ ξεστὴν ἐτάνυσσε τράπεζαν.
Od.4.55 σῖτον δʼ αἰδοίη ταμίη παρέθηκε φέρουσα,
Od.4.56 εἴδατα πόλλʼ ἐπιθεῖσα, χαριζομένη παρεόντων.
Od.4.57 δαιτρὸς δὲ κρειῶν πίνακας παρέθηκεν ἀείρας
Od.4.58 παντοίων, παρὰ δέ σφι τίθει χρύσεια κύπελλα.
Od.4.59 τὼ καὶ δεικνύμενος προσέφη ξανθὸς Μενέλαος·
Od.4.60 σίτου θʼ ἅπτεσθον καὶ χαίρετον. αὐτὰρ ἔπειτα
Od.4.61 δείπνου πασσαμένω εἰρησόμεθʼ, οἵ τινές ἐστον
Od.4.62 ἀνδρῶν· οὐ γὰρ σφῷν γε γένος ἀπόλωλε τοκήων,
Od.4.63 ἀλλʼ ἀνδρῶν γένος ἐστὲ διοτρεφέων βασιλήων
Od.4.64 σκηπτούχων, ἐπεὶ οὔ κε κακοὶ τοιούσδε τέκοιεν.
Od.4.65 ὣς φάτο, καί σφιν νῶτα βοὸς παρὰ πίονα θῆκεν
Od.4.66 ὄπτʼ ἐν χερσὶν ἑλών, τά ῥά οἱ γέρα πάρθεσαν αὐτῷ.
Od.4.67 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.4.68 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.4.69 δὴ τότε Τηλέμαχος προσεφώνεε Νέστορος υἱόν,
Od.4.70 ἄγχι σχὼν κεφαλήν, ἵνα μὴ πευθοίαθʼ οἱ ἄλλοι·
Od.4.71 φράζεο, Νεστορίδη, τῷ ἐμῷ κεχαρισμένε θυμῷ,
Od.4.72 χαλκοῦ τε στεροπὴν κὰδ δώματα ἠχήεντα
Od.4.73 χρυσοῦ τʼ ἠλέκτρου τε καὶ ἀργύρου ἠδʼ ἐλέφαντος.
Od.4.74 Ζηνός που τοιήδε γʼ Ὀλυμπίου ἔνδοθεν αὐλή,
Od.4.75 ὅσσα τάδʼ ἄσπετα πολλά· σέβας μʼ ἔχει εἰσορόωντα.
Od.4.76 τοῦ δʼ ἀγορεύοντος ξύνετο ξανθὸς Μενέλαος,
Od.4.77 καί σφεας φωνήσας ἔπεα πτερόεντα προσηύδα·
Od.4.78 τέκνα φίλʼ, ἦ τοι Ζηνὶ βροτῶν οὐκ ἄν τις ἐρίζοι·
Od.4.79 ἀθάνατοι γὰρ τοῦ γε δόμοι καὶ κτήματʼ ἔασιν·
Od.4.80 ἀνδρῶν δʼ ἤ κέν τίς μοι ἐρίσσεται, ἠὲ καὶ οὐκί,
Od.4.81 κτήμασιν. ἦ γὰρ πολλὰ παθὼν καὶ πόλλʼ ἐπαληθεὶς
Od.4.82 ἠγαγόμην ἐν νηυσὶ καὶ ὀγδοάτῳ ἔτει ἦλθον,
Od.4.83 Κύπρον Φοινίκην τε καὶ Αἰγυπτίους ἐπαληθείς,
Od.4.84 Αἰθίοπάς θʼ ἱκόμην καὶ Σιδονίους καὶ Ἐρεμβοὺς
Od.4.85 καὶ Λιβύην, ἵνα τʼ ἄρνες ἄφαρ κεραοὶ τελέθουσι.
Od.4.86 τρὶς γὰρ τίκτει μῆλα τελεσφόρον εἰς ἐνιαυτόν.
Od.4.87 ἔνθα μὲν οὔτε ἄναξ ἐπιδευὴς οὔτε τι ποιμὴν
Od.4.88 τυροῦ καὶ κρειῶν οὐδὲ γλυκεροῖο γάλακτος,
Od.4.89 ἀλλʼ αἰεὶ παρέχουσιν ἐπηετανὸν γάλα θῆσθαι.
Od.4.90 ἧος ἐγὼ περὶ κεῖνα πολὺν βίοτον συναγείρων
Od.4.91 ἠλώμην, τῆός μοι ἀδελφεὸν ἄλλος ἔπεφνεν
Od.4.92 λάθρῃ, ἀνωιστί, δόλῳ οὐλομένης ἀλόχοιο·
Od.4.93 ὣς οὔ τοι χαίρων τοῖσδε κτεάτεσσιν ἀνάσσω.
Od.4.94 καὶ πατέρων τάδε μέλλετʼ ἀκουέμεν, οἵ τινες ὑμῖν
Od.4.95 εἰσίν, ἐπεὶ μάλα πολλὰ πάθον, καὶ ἀπώλεσα οἶκον
Od.4.96 εὖ μάλα ναιετάοντα, κεχανδότα πολλὰ καὶ ἐσθλά.
Od.4.97 ὧν ὄφελον τριτάτην περ ἔχων ἐν δώμασι μοῖραν
Od.4.98 ναίειν, οἱ δʼ ἄνδρες σόοι ἔμμεναι, οἳ τότʼ ὄλοντο
Od.4.99 Τροίῃ ἐν εὐρείῃ ἑκὰς Ἄργεος ἱπποβότοιο.
Od.4.100 ἀλλʼ ἔμπης πάντας μὲν ὀδυρόμενος καὶ ἀχεύων
Od.4.101 πολλάκις ἐν μεγάροισι καθήμενος ἡμετέροισιν
Od.4.102 ἄλλοτε μέν τε γόῳ φρένα τέρπομαι, ἄλλοτε δʼ αὖτε
Od.4.103 παύομαι· αἰψηρὸς δὲ κόρος κρυεροῖο γόοιο.
Od.4.104 τῶν πάντων οὐ τόσσον ὀδύρομαι, ἀχνύμενός περ,
Od.4.105 ὡς ἑνός, ὅς τέ μοι ὕπνον ἀπεχθαίρει καὶ ἐδωδὴν
Od.4.106 μνωομένῳ, ἐπεὶ οὔ τις Ἀχαιῶν τόσσʼ ἐμόγησεν,
Od.4.107 ὅσσʼ Ὀδυσεὺς ἐμόγησε καὶ ἤρατο. τῷ δʼ ἄρʼ ἔμελλεν
Od.4.108 αὐτῷ κήδεʼ ἔσεσθαι, ἐμοὶ δʼ ἄχος αἰὲν ἄλαστον
Od.4.109 κείνου, ὅπως δὴ δηρὸν ἀποίχεται, οὐδέ τι ἴδμεν,
Od.4.110 ζώει ὅ γʼ ἦ τέθνηκεν. ὀδύρονταί νύ που αὐτὸν
Od.4.111 Λαέρτης θʼ ὁ γέρων καὶ ἐχέφρων Πηνελόπεια
Od.4.112 Τηλέμαχός θʼ, ὃν ἔλειπε νέον γεγαῶτʼ ἐνὶ οἴκῳ.
Od.4.113 ὣς φάτο, τῷ δʼ ἄρα πατρὸς ὑφʼ ἵμερον ὦρσε γόοιο.
Od.4.114 δάκρυ δʼ ἀπὸ βλεφάρων χαμάδις βάλε πατρὸς ἀκούσας,
Od.4.115 χλαῖναν πορφυρέην ἄντʼ ὀφθαλμοῖιν ἀνασχὼν
Od.4.116 ἀμφοτέρῃσιν χερσί. νόησε δέ μιν Μενέλαος,
Od.4.117 μερμήριξε δʼ ἔπειτα κατὰ φρένα καὶ κατὰ θυμόν,
Od.4.118 ἠέ μιν αὐτὸν πατρὸς ἐάσειε μνησθῆναι
Od.4.119 ἦ πρῶτʼ ἐξερέοιτο ἕκαστά τε πειρήσαιτο.
Od.4.120 ἧος ὁ ταῦθʼ ὥρμαινε κατὰ φρένα καὶ κατὰ θυμόν,
Od.4.121 ἐκ δʼ Ἑλένη θαλάμοιο θυώδεος ὑψορόφοιο
Od.4.122 ἤλυθεν Ἀρτέμιδι χρυσηλακάτῳ ἐικυῖα.
Od.4.123 τῇ δʼ ἄρʼ ἅμʼ Ἀδρήστη κλισίην εὔτυκτον ἔθηκεν,
Od.4.124 Ἀλκίππη δὲ τάπητα φέρεν μαλακοῦ ἐρίοιο,
Od.4.125 Φυλὼ δʼ ἀργύρεον τάλαρον φέρε, τόν οἱ ἔθηκεν
Od.4.126 Ἀλκάνδρη, Πολύβοιο δάμαρ, ὃς ἔναιʼ ἐνὶ Θήβῃς
Od.4.127 Αἰγυπτίῃς, ὅθι πλεῖστα δόμοις ἐν κτήματα κεῖται·
Od.4.128 ὃς Μενελάῳ δῶκε δύʼ ἀργυρέας ἀσαμίνθους,
Od.4.129 δοιοὺς δὲ τρίποδας, δέκα δὲ χρυσοῖο τάλαντα.
Od.4.130 χωρὶς δʼ αὖθʼ Ἑλένῃ ἄλοχος πόρε κάλλιμα δῶρα·
Od.4.131 χρυσέην τʼ ἠλακάτην τάλαρόν θʼ ὑπόκυκλον ὄπασσεν
Od.4.132 ἀργύρεον, χρυσῷ δʼ ἐπὶ χείλεα κεκράαντο.
Od.4.133 τόν ῥά οἱ ἀμφίπολος Φυλὼ παρέθηκε φέρουσα
Od.4.134 νήματος ἀσκητοῖο βεβυσμένον· αὐτὰρ ἐπʼ αὐτῷ
Od.4.135 ἠλακάτη τετάνυστο ἰοδνεφὲς εἶρος ἔχουσα.
Od.4.136 ἕζετο δʼ ἐν κλισμῷ, ὑπὸ δὲ θρῆνυς ποσὶν ἦεν.
Od.4.137 αὐτίκα δʼ ἥ γʼ ἐπέεσσι πόσιν ἐρέεινεν ἕκαστα·
Od.4.138 ἴδμεν δή, Μενέλαε διοτρεφές, οἵ τινες οἵδε
Od.4.139 ἀνδρῶν εὐχετόωνται ἱκανέμεν ἡμέτερον δῶ;
Od.4.140 ψεύσομαι ἦ ἔτυμον ἐρέω; κέλεται δέ με θυμός.
Od.4.141 οὐ γάρ πώ τινά φημι ἐοικότα ὧδε ἰδέσθαι
Od.4.142 οὔτʼ ἄνδρʼ οὔτε γυναῖκα, σέβας μʼ ἔχει εἰσορόωσαν,
Od.4.143 ὡς ὅδʼ Ὀδυσσῆος μεγαλήτορος υἷι ἔοικε,
Od.4.144 Τηλεμάχῳ, τὸν ἔλειπε νέον γεγαῶτʼ ἐνὶ οἴκῳ
Od.4.145 κεῖνος ἀνήρ, ὅτʼ ἐμεῖο κυνώπιδος εἵνεκʼ Ἀχαιοὶ
Od.4.146 ἤλθεθʼ ὑπὸ Τροίην πόλεμον θρασὺν ὁρμαίνοντες.
Od.4.147 τὴν δʼ ἀπαμειβόμενος προσέφη ξανθὸς Μενέλαος·
Od.4.148 οὕτω νῦν καὶ ἐγὼ νοέω, γύναι, ὡς σὺ ἐίσκεις·
Od.4.149 κείνου γὰρ τοιοίδε πόδες τοιαίδε τε χεῖρες
Od.4.150 ὀφθαλμῶν τε βολαὶ κεφαλή τʼ ἐφύπερθέ τε χαῖται.
Od.4.151 καὶ νῦν ἦ τοι ἐγὼ μεμνημένος ἀμφʼ Ὀδυσῆι
Od.4.152 μυθεόμην, ὅσα κεῖνος ὀιζύσας ἐμόγησεν
Od.4.153 ἀμφʼ ἐμοί, αὐτὰρ ὁ πικρὸν ὑπʼ ὀφρύσι δάκρυον εἶβε,
Od.4.154 χλαῖναν πορφυρέην ἄντʼ ὀφθαλμοῖιν ἀνασχών.
Od.4.155 τὸν δʼ αὖ Νεστορίδης Πεισίστρατος ἀντίον ηὔδα·
Od.4.156 Ἀτρεΐδη Μενέλαε διοτρεφές, ὄρχαμε λαῶν,
Od.4.157 κείνου μέν τοι ὅδʼ υἱὸς ἐτήτυμον, ὡς ἀγορεύεις·
Od.4.158 ἀλλὰ σαόφρων ἐστί, νεμεσσᾶται δʼ ἐνὶ θυμῷ
Od.4.159 ὧδʼ ἐλθὼν τὸ πρῶτον ἐπεσβολίας ἀναφαίνειν
Od.4.160 ἄντα σέθεν, τοῦ νῶι θεοῦ ὣς τερπόμεθʼ αὐδῇ.
Od.4.161 αὐτὰρ ἐμὲ προέηκε Γερήνιος ἱππότα Νέστωρ
Od.4.162 τῷ ἅμα πομπὸν ἕπεσθαι· ἐέλδετο γάρ σε ἰδέσθαι,
Od.4.163 ὄφρα οἱ ἤ τι ἔπος ὑποθήσεαι ἠέ τι ἔργον.
Od.4.164 πολλὰ γὰρ ἄλγεʼ ἔχει πατρὸς πάϊς οἰχομένοιο
Od.4.165 ἐν μεγάροις, ᾧ μὴ ἄλλοι ἀοσσητῆρες ἔωσιν,
Od.4.166 ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι
Od.4.167 εἴσʼ οἵ κεν κατὰ δῆμον ἀλάλκοιεν κακότητα.
Od.4.168 τὸν δʼ ἀπαμειβόμενος προσέφη ξανθὸς Μενέλαος·
Od.4.169 ὢ πόποι, ἦ μάλα δὴ φίλου ἀνέρος υἱὸς ἐμὸν δῶ
Od.4.170 ἵκεθʼ, ὃς εἵνεκʼ ἐμεῖο πολέας ἐμόγησεν ἀέθλους·
Od.4.171 καί μιν ἔφην ἐλθόντα φιλησέμεν ἔξοχον ἄλλων
Od.4.172 Ἀργείων, εἰ νῶιν ὑπεὶρ ἅλα νόστον ἔδωκε
Od.4.173 νηυσὶ θοῇσι γενέσθαι Ὀλύμπιος εὐρύοπα Ζεύς.
Od.4.174 καί κέ οἱ Ἄργεϊ νάσσα πόλιν καὶ δώματʼ ἔτευξα,
Od.4.175 ἐξ Ἰθάκης ἀγαγὼν σὺν κτήμασι καὶ τέκεϊ ᾧ
Od.4.176 καὶ πᾶσιν λαοῖσι, μίαν πόλιν ἐξαλαπάξας,
Od.4.177 αἳ περιναιετάουσιν, ἀνάσσονται δʼ ἐμοὶ αὐτῷ.
Od.4.178 καί κε θάμʼ ἐνθάδʼ ἐόντες ἐμισγόμεθʼ· οὐδέ κεν ἡμέας
Od.4.179 ἄλλο διέκρινεν φιλέοντέ τε τερπομένω τε,
Od.4.180 πρίν γʼ ὅτε δὴ θανάτοιο μέλαν νέφος ἀμφεκάλυψεν.
Od.4.181 ἀλλὰ τὰ μέν που μέλλεν ἀγάσσεσθαι θεὸς αὐτός,
Od.4.182 ὃς κεῖνον δύστηνον ἀνόστιμον οἶον ἔθηκεν.
Od.4.183 ὣς φάτο, τοῖσι δὲ πᾶσιν ὑφʼ ἵμερον ὦρσε γόοιο.
Od.4.184 κλαῖε μὲν Ἀργείη Ἑλένη, Διὸς ἐκγεγαυῖα,
Od.4.185 κλαῖε δὲ Τηλέμαχός τε καὶ Ἀτρεΐδης Μενέλαος,
Od.4.186 οὐδʼ ἄρα Νέστορος υἱὸς ἀδακρύτω ἔχεν ὄσσε·
Od.4.187 μνήσατο γὰρ κατὰ θυμὸν ἀμύμονος Ἀντιλόχοιο,
Od.4.188 τόν ῥʼ Ἠοῦς ἔκτεινε φαεινῆς ἀγλαὸς υἱός·
Od.4.189 τοῦ ὅ γʼ ἐπιμνησθεὶς ἔπεα πτερόεντʼ ἀγόρευεν·
Od.4.190 Ἀτρεΐδη, περὶ μέν σε βροτῶν πεπνυμένον εἶναι
Od.4.191 Νέστωρ φάσχʼ ὁ γέρων, ὅτʼ ἐπιμνησαίμεθα σεῖο
Od.4.192 οἷσιν ἐνὶ μεγάροισι, καὶ ἀλλήλους ἐρέοιμεν.
Od.4.193 καὶ νῦν, εἴ τί που ἔστι, πίθοιό μοι· οὐ γὰρ ἐγώ γε
Od.4.194 τέρπομʼ ὀδυρόμενος μεταδόρπιος, ἀλλὰ καὶ ἠὼς
Od.4.195 ἔσσεται ἠριγένεια· νεμεσσῶμαί γε μὲν οὐδὲν
Od.4.196 κλαίειν ὅς κε θάνῃσι βροτῶν καὶ πότμον ἐπίσπῃ.
Od.4.197 τοῦτό νυ καὶ γέρας οἶον ὀιζυροῖσι βροτοῖσιν,
Od.4.198 κείρασθαί τε κόμην βαλέειν τʼ ἀπὸ δάκρυ παρειῶν.
Od.4.199 καὶ γὰρ ἐμὸς τέθνηκεν ἀδελφεός, οὔ τι κάκιστος
Od.4.200 Ἀργείων· μέλλεις δὲ σὺ ἴδμεναι· οὐ γὰρ ἐγώ γε
Od.4.201 ἤντησʼ οὐδὲ ἴδον· περὶ δʼ ἄλλων φασὶ γενέσθαι
Od.4.202 Ἀντίλοχον, πέρι μὲν θείειν ταχὺν ἠδὲ μαχητήν.
Od.4.203 τὸν δʼ ἀπαμειβόμενος προσέφη ξανθὸς Μενέλαος·
Od.4.204 ὦ φίλʼ, ἐπεὶ τόσα εἶπες, ὅσʼ ἂν πεπνυμένος ἀνὴρ
Od.4.205 εἴποι καὶ ῥέξειε, καὶ ὃς προγενέστερος εἴη·
Od.4.206 τοίου γὰρ καὶ πατρός, ὃ καὶ πεπνυμένα βάζεις,
Od.4.207 ῥεῖα δʼ ἀρίγνωτος γόνος ἀνέρος ᾧ τε Κρονίων
Od.4.208 ὄλβον ἐπικλώσῃ γαμέοντί τε γεινομένῳ τε,
Od.4.209 ὡς νῦν Νέστορι δῶκε διαμπερὲς ἤματα πάντα
Od.4.210 αὐτὸν μὲν λιπαρῶς γηρασκέμεν ἐν μεγάροισιν,
Od.4.211 υἱέας αὖ πινυτούς τε καὶ ἔγχεσιν εἶναι ἀρίστους.
Od.4.212 ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,
Od.4.213 δόρπου δʼ ἐξαῦτις μνησώμεθα, χερσὶ δʼ ἐφʼ ὕδωρ
Od.4.214 χευάντων. μῦθοι δὲ καὶ ἠῶθέν περ ἔσονται
Od.4.215 Τηλεμάχῳ καὶ ἐμοὶ διαειπέμεν ἀλλήλοισιν.
Od.4.216 ὣς ἔφατʼ, Ἀσφαλίων δʼ ἄρʼ ὕδωρ ἐπὶ χεῖρας ἔχευεν,
Od.4.217 ὀτρηρὸς θεράπων Μενελάου κυδαλίμοιο.
Od.4.218 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.4.219 ἔνθʼ αὖτʼ ἄλλʼ ἐνόησʼ Ἑλένη Διὸς ἐκγεγαυῖα·
Od.4.220 αὐτίκʼ ἄρʼ εἰς οἶνον βάλε φάρμακον, ἔνθεν ἔπινον,
Od.4.221 νηπενθές τʼ ἄχολόν τε, κακῶν ἐπίληθον ἁπάντων.
Od.4.222 ὃς τὸ καταβρόξειεν, ἐπὴν κρητῆρι μιγείη,
Od.4.223 οὔ κεν ἐφημέριός γε βάλοι κατὰ δάκρυ παρειῶν,
Od.4.224 οὐδʼ εἴ οἱ κατατεθναίη μήτηρ τε πατήρ τε,
Od.4.225 οὐδʼ εἴ οἱ προπάροιθεν ἀδελφεὸν ἢ φίλον υἱὸν
Od.4.226 χαλκῷ δηιόῳεν, ὁ δʼ ὀφθαλμοῖσιν ὁρῷτο.
Od.4.227 τοῖα Διὸς θυγάτηρ ἔχε φάρμακα μητιόεντα,
Od.4.228 ἐσθλά, τά οἱ Πολύδαμνα πόρεν, Θῶνος παράκοιτις
Od.4.229 Αἰγυπτίη, τῇ πλεῖστα φέρει ζείδωρος ἄρουρα
Od.4.230 φάρμακα, πολλὰ μὲν ἐσθλὰ μεμιγμένα πολλὰ δὲ λυγρά·
Od.4.231 ἰητρὸς δὲ ἕκαστος ἐπιστάμενος περὶ πάντων
Od.4.232 ἀνθρώπων· ἦ γὰρ Παιήονός εἰσι γενέθλης.
Od.4.233 αὐτὰρ ἐπεί ῥʼ ἐνέηκε κέλευσέ τε οἰνοχοῆσαι,
Od.4.234 ἐξαῦτις μύθοισιν ἀμειβομένη προσέειπεν·
Od.4.235 Ἀτρεΐδη Μενέλαε διοτρεφὲς ἠδὲ καὶ οἵδε
Od.4.236 ἀνδρῶν ἐσθλῶν παῖδες· ἀτὰρ θεὸς ἄλλοτε ἄλλῳ
Od.4.237 Ζεὺς ἀγαθόν τε κακόν τε διδοῖ· δύναται γὰρ ἅπαντα·
Od.4.238 ἦ τοι νῦν δαίνυσθε καθήμενοι ἐν μεγάροισι
Od.4.239 καὶ μύθοις τέρπεσθε· ἐοικότα γὰρ καταλέξω.
Od.4.240 πάντα μὲν οὐκ ἂν ἐγὼ μυθήσομαι οὐδʼ ὀνομήνω,
Od.4.241 ὅσσοι Ὀδυσσῆος ταλασίφρονός εἰσιν ἄεθλοι·
Od.4.242 ἀλλʼ οἷον τόδʼ ἔρεξε καὶ ἔτλη καρτερὸς ἀνὴρ
Od.4.243 δήμῳ ἔνι Τρώων, ὅθι πάσχετε πήματʼ Ἀχαιοί.
Od.4.244 αὐτόν μιν πληγῇσιν ἀεικελίῃσι δαμάσσας,
Od.4.245 σπεῖρα κάκʼ ἀμφʼ ὤμοισι βαλών, οἰκῆι ἐοικώς,
Od.4.246 ἀνδρῶν δυσμενέων κατέδυ πόλιν εὐρυάγυιαν·
Od.4.247 ἄλλῳ δʼ αὐτὸν φωτὶ κατακρύπτων ἤισκε,
Od.4.248 δέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν.
Od.4.249 τῷ ἴκελος κατέδυ Τρώων πόλιν, οἱ δʼ ἀβάκησαν
Od.4.250 πάντες· ἐγὼ δέ μιν οἴη ἀνέγνων τοῖον ἐόντα,
Od.4.251 καί μιν ἀνηρώτων· ὁ δὲ κερδοσύνῃ ἀλέεινεν.
Od.4.252 ἀλλʼ ὅτε δή μιν ἐγὼ λόεον καὶ χρῖον ἐλαίῳ,
Od.4.253 ἀμφὶ δὲ εἵματα ἕσσα καὶ ὤμοσα καρτερὸν ὅρκον
Od.4.254 μὴ μὲν πρὶν Ὀδυσῆα μετὰ Τρώεσσʼ ἀναφῆναι,
Od.4.255 πρίν γε τὸν ἐς νῆάς τε θοὰς κλισίας τʼ ἀφικέσθαι,
Od.4.256 καὶ τότε δή μοι πάντα νόον κατέλεξεν Ἀχαιῶν.
Od.4.257 πολλοὺς δὲ Τρώων κτείνας ταναήκεϊ χαλκῷ
Od.4.258 ἦλθε μετʼ Ἀργείους, κατὰ δὲ φρόνιν ἤγαγε πολλήν.
Od.4.259 ἔνθʼ ἄλλαι Τρῳαὶ λίγʼ ἐκώκυον· αὐτὰρ ἐμὸν κῆρ
Od.4.260 χαῖρʼ, ἐπεὶ ἤδη μοι κραδίη τέτραπτο νέεσθαι
Od.4.261 ἂψ οἶκόνδʼ, ἄτην δὲ μετέστενον, ἣν Ἀφροδίτη
Od.4.262 δῶχʼ, ὅτε μʼ ἤγαγε κεῖσε φίλης ἀπὸ πατρίδος αἴης,
Od.4.263 παῖδά τʼ ἐμὴν νοσφισσαμένην θάλαμόν τε πόσιν τε
Od.4.264 οὔ τευ δευόμενον, οὔτʼ ἂρ φρένας οὔτε τι εἶδος.
Od.4.265 τὴν δʼ ἀπαμειβόμενος προσέφη ξανθὸς Μενέλαος·
Od.4.266 ναὶ δὴ ταῦτά γε πάντα, γύναι, κατὰ μοῖραν ἔειπες.
Od.4.267 ἤδη μὲν πολέων ἐδάην βουλήν τε νόον τε
Od.4.268 ἀνδρῶν ἡρώων, πολλὴν δʼ ἐπελήλυθα γαῖαν·
Od.4.269 ἀλλʼ οὔ πω τοιοῦτον ἐγὼν ἴδον ὀφθαλμοῖσιν,
Od.4.270 οἷoν Ὀδυσσῆος ταλασίφρονος ἔσκε φίλον κῆρ.
Od.4.271 οἷον καὶ τόδʼ ἔρεξε καὶ ἔτλη καρτερὸς ἀνὴρ
Od.4.272 ἵππῳ ἔνι ξεστῷ, ἵνʼ ἐνήμεθα πάντες ἄριστοι
Od.4.273 Ἀργείων Τρώεσσι φόνον καὶ κῆρα φέροντες.
Od.4.274 ἦλθες ἔπειτα σὺ κεῖσε· κελευσέμεναι δέ σʼ ἔμελλε
Od.4.275 δαίμων, ὃς Τρώεσσιν ἐβούλετο κῦδος ὀρέξαι·
Od.4.276 καί τοι Δηΐφοβος θεοείκελος ἕσπετʼ ἰούσῃ.
Od.4.277 τρὶς δὲ περίστειξας κοῖλον λόχον ἀμφαφόωσα,
Od.4.278 ἐκ δʼ ὀνομακλήδην Δαναῶν ὀνόμαζες ἀρίστους,
Od.4.279 πάντων Ἀργείων φωνὴν ἴσκουσʼ ἀλόχοισιν.
Od.4.280 αὐτὰρ ἐγὼ καὶ Τυδεΐδης καὶ δῖος Ὀδυσσεὺς
Od.4.281 ἥμενοι ἐν μέσσοισιν ἀκούσαμεν ὡς ἐβόησας.
Od.4.282 νῶι μὲν ἀμφοτέρω μενεήναμεν ὁρμηθέντε
Od.4.283 ἢ ἐξελθέμεναι, ἢ ἔνδοθεν αἶψʼ ὑπακοῦσαι·
Od.4.284 ἀλλʼ Ὀδυσεὺς κατέρυκε καὶ ἔσχεθεν ἱεμένω περ.
Od.4.285 ἔνθʼ ἄλλοι μὲν πάντες ἀκὴν ἔσαν υἷες Ἀχαιῶν,
Od.4.286 Ἄντικλος δὲ σέ γʼ οἶος ἀμείψασθαι ἐπέεσσιν
Od.4.287 ἤθελεν. ἀλλʼ Ὀδυσεὺς ἐπὶ μάστακα χερσὶ πίεζεν
Od.4.288 νωλεμέως κρατερῇσι, σάωσε δὲ πάντας Ἀχαιούς·
Od.4.289 τόφρα δʼ ἔχʼ, ὄφρα σε νόσφιν ἀπήγαγε Παλλὰς Ἀθήνη.
Od.4.290 τὸν δʼ αὖ Τηλέμαχος πεπνυμένος ἀντίον ηὔδα·
Od.4.291 Ἀτρεΐδη Μενέλαε διοτρεφές, ὄρχαμε λαῶν,
Od.4.292 ἄλγιον· οὐ γάρ οἵ τι τάδʼ ἤρκεσε λυγρὸν ὄλεθρον,
Od.4.293 οὐδʼ εἴ οἱ κραδίη γε σιδηρέη ἔνδοθεν ἦεν.
Od.4.294 ἀλλʼ ἄγετʼ εἰς εὐνὴν τράπεθʼ ἡμέας, ὄφρα καὶ ἤδη
Od.4.295 ὕπνῳ ὕπο γλυκερῷ ταρπώμεθα κοιμηθέντες.
Od.4.296 ὣς ἔφατʼ, Ἀργείη δʼ Ἑλένη δμῳῇσι κέλευσεν
Od.4.297 δέμνιʼ ὑπʼ αἰθούσῃ θέμεναι καὶ ῥήγεα καλὰ
Od.4.298 πορφύρεʼ ἐμβαλέειν στορέσαι τʼ ἐφύπερθε τάπητας,
Od.4.299 χλαίνας τʼ ἐνθέμεναι οὔλας καθύπερθεν ἕσασθαι.
Od.4.300 αἱ δʼ ἴσαν ἐκ μεγάροιο δάος μετὰ χερσὶν ἔχουσαι,
Od.4.301 δέμνια δὲ στόρεσαν· ἐκ δὲ ξείνους ἄγε κῆρυξ.
Od.4.302 οἱ μὲν ἄρʼ ἐν προδόμῳ δόμου αὐτόθι κοιμήσαντο,
Od.4.303 Τηλέμαχός θʼ ἥρως καὶ Νέστορος ἀγλαὸς υἱός·
Od.4.304 Ἀτρεΐδης δὲ καθεῦδε μυχῷ δόμου ὑψηλοῖο,
Od.4.305 πὰρ δʼ Ἑλένη τανύπεπλος ἐλέξατο, δῖα γυναικῶν.
Od.4.306 ἦμος δʼ ἠριγένεια φάνη ῥοδοδάκτυλος Ἠώς,
Od.4.307 ὤρνυτʼ ἄρʼ ἐξ εὐνῆφι βοὴν ἀγαθὸς Μενέλαος
Od.4.308 εἵματα ἑσσάμενος, περὶ δὲ ξίφος ὀξὺ θέτʼ ὤμῳ,
Od.4.309 ποσσὶ δʼ ὑπὸ λιπαροῖσιν ἐδήσατο καλὰ πέδιλα,
Od.4.310 βῆ δʼ ἴμεν ἐκ θαλάμοιο θεῷ ἐναλίγκιος ἄντην,
Od.4.311 Τηλεμάχῳ δὲ παρῖζεν, ἔπος τʼ ἔφατʼ ἔκ τʼ ὀνόμαζεν·
Od.4.312 τίπτε δέ σε χρειὼ δεῦρʼ ἤγαγε, Τηλέμαχʼ ἥρως,
Od.4.313 ἐς Λακεδαίμονα δῖαν, ἐπʼ εὐρέα νῶτα θαλάσσης;
Od.4.314 δήμιον ἦ ἴδιον; τόδε μοι νημερτὲς ἐνίσπες.
Od.4.315 τὸν δʼ αὖ Τηλέμαχος πεπνυμένος ἀντίον ηὔδα·
Od.4.316 Ἀτρεΐδη Μενέλαε διοτρεφές, ὄρχαμε λαῶν,
Od.4.317 ἤλυθον, εἴ τινά μοι κληηδόνα πατρὸς ἐνίσποις.
Od.4.318 ἐσθίεταί μοι οἶκος, ὄλωλε δὲ πίονα ἔργα,
Od.4.319 δυσμενέων δʼ ἀνδρῶν πλεῖος δόμος, οἵ τέ μοι αἰεὶ
Od.4.320 μῆλʼ ἁδινὰ σφάζουσι καὶ εἰλίποδας ἕλικας βοῦς,
Od.4.321 μητρὸς ἐμῆς μνηστῆρες ὑπέρβιον ὕβριν ἔχοντες.
Od.4.322 τοὔνεκα νῦν τὰ σὰ γούναθʼ ἱκάνομαι, αἴ κʼ ἐθέλῃσθα
Od.4.323 κείνου λυγρὸν ὄλεθρον ἐνισπεῖν, εἴ που ὄπωπας
Od.4.324 ὀφθαλμοῖσι τεοῖσιν ἢ ἄλλου μῦθον ἄκουσας
Od.4.325 πλαζομένου· περὶ γάρ μιν ὀιζυρὸν τέκε μήτηρ.
Od.4.326 μηδέ τί μʼ αἰδόμενος μειλίσσεο μηδʼ ἐλεαίρων,
Od.4.327 ἀλλʼ εὖ μοι κατάλεξον ὅπως ἤντησας ὀπωπῆς.
Od.4.328 λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς
Od.4.329 ἢ ἔπος ἠέ τι ἔργον ὑποστὰς ἐξετέλεσσε
Od.4.330 δήμῳ ἔνι Τρώων, ὅθι πάσχετε πήματʼ Ἀχαιοί,
Od.4.331 τῶν νῦν μοι μνῆσαι, καί μοι νημερτὲς ἐνίσπες.
Od.4.332 τὸν δὲ μέγʼ ὀχθήσας προσέθη ξανθὸς Μενέλαος·
Od.4.333 ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ
Od.4.334 ἤθελον εὐνηθῆναι ἀνάλκιδες αὐτοὶ ἐόντες.
Od.4.335 ὡς δʼ ὁπότʼ ἐν ξυλόχῳ ἔλαφος κρατεροῖο λέοντος
Od.4.336 νεβροὺς κοιμήσασα νεηγενέας γαλαθηνοὺς
Od.4.337 κνημοὺς ἐξερέῃσι καὶ ἄγκεα ποιήεντα
Od.4.338 βοσκομένη, ὁ δʼ ἔπειτα ἑὴν εἰσήλυθεν εὐνήν,
Od.4.339 ἀμφοτέροισι δὲ τοῖσιν ἀεικέα πότμον ἐφῆκεν,
Od.4.340 ὣς Ὀδυσεὺς κείνοισιν ἀεικέα πότμον ἐφήσει.
Od.4.341 αἲ γάρ, Ζεῦ τε πάτερ καὶ Ἀθηναίη καὶ Ἄπολλον,
Od.4.342 τοῖος ἐών, οἷός ποτʼ ἐυκτιμένῃ ἐνὶ Λέσβῳ
Od.4.343 ἐξ ἔριδος Φιλομηλεΐδῃ ἐπάλαισεν ἀναστάς,
Od.4.344 κὰδ δʼ ἔβαλε κρατερῶς, κεχάροντο δὲ πάντες Ἀχαιοί,
Od.4.345 τοῖος ἐὼν μνηστῆρσιν ὁμιλήσειεν Ὀδυσσεύς·
Od.4.346 πάντες κʼ ὠκύμοροί τε γενοίατο πικρόγαμοί τε.
Od.4.347 ταῦτα δʼ ἅ μʼ εἰρωτᾷς καὶ λίσσεαι, οὐκ ἂν ἐγώ γε
Od.4.348 ἄλλα παρὲξ εἴποιμι παρακλιδόν, οὐδʼ ἀπατήσω,
Od.4.349 ἀλλὰ τὰ μέν μοι ἔειπε γέρων ἅλιος νημερτής,
Od.4.350 τῶν οὐδέν τοι ἐγὼ κρύψω ἔπος οὐδʼ ἐπικεύσω.
Od.4.351 Αἰγύπτῳ μʼ ἔτι δεῦρο θεοὶ μεμαῶτα νέεσθαι
Od.4.352 ἔσχον, ἐπεὶ οὔ σφιν ἔρεξα τεληέσσας ἑκατόμβας.
Od.4.353 οἱ δʼ αἰεὶ βούλοντο θεοὶ μεμνῆσθαι ἐφετμέων.
Od.4.354 νῆσος ἔπειτά τις ἔστι πολυκλύστῳ ἐνὶ πόντῳ
Od.4.355 Αἰγύπτου προπάροιθε, Φάρον δέ ἑ κικλήσκουσι,
Od.4.356 τόσσον ἄνευθʼ ὅσσον τε πανημερίη γλαφυρὴ νηῦς
Od.4.357 ἤνυσεν, ᾗ λιγὺς οὖρος ἐπιπνείῃσιν ὄπισθεν·
Od.4.358 ἐν δὲ λιμὴν ἐύορμος, ὅθεν τʼ ἀπὸ νῆας ἐίσας
Od.4.359 ἐς πόντον βάλλουσιν, ἀφυσσάμενοι μέλαν ὕδωρ.
Od.4.360 ἔνθα μʼ ἐείκοσιν ἤματʼ ἔχον θεοί, οὐδέ ποτʼ οὖροι
Od.4.361 πνείοντες φαίνονθʼ ἁλιαέες, οἵ ῥά τε νηῶν
Od.4.362 πομπῆες γίγνονται ἐπʼ εὐρέα νῶτα θαλάσσης.
Od.4.363 καί νύ κεν ἤια πάντα κατέφθιτο καὶ μένεʼ ἀνδρῶν,
Od.4.364 εἰ μή τίς με θεῶν ὀλοφύρατο καί μʼ ἐσάωσε,
Od.4.365 Πρωτέος ἰφθίμου θυγάτηρ ἁλίοιο γέροντος,
Od.4.366 Εἰδοθέη· τῇ γάρ ῥα μάλιστά γε θυμὸν ὄρινα.
Od.4.367 ἥ μʼ οἴῳ ἔρροντι συνήντετο νόσφιν ἑταίρων·
Od.4.368 αἰεὶ γὰρ περὶ νῆσον ἀλώμενοι ἰχθυάασκον
Od.4.369 γναμπτοῖς ἀγκίστροισιν, ἔτειρε δὲ γαστέρα λιμός.
Od.4.370 ἡ δέ μευ ἄγχι στᾶσα ἔπος φάτο φώνησέν τε·
Od.4.371 νήπιός εἰς, ὦ ξεῖνε, λίην τόσον ἠδὲ χαλίφρων,
Od.4.372 ἦε ἑκὼν μεθίεις καὶ τέρπεαι ἄλγεα πάσχων;
Od.4.373 ὡς δὴ δήθʼ ἐνὶ νήσῳ ἐρύκεαι, οὐδέ τι τέκμωρ
Od.4.374 εὑρέμεναι δύνασαι, μινύθει δέ τοι ἦτορ ἑταίρων.
Od.4.375 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.4.376 ἐκ μέν τοι ἐρέω, ἥ τις σύ πέρ ἐσσι θεάων,
Od.4.377 ὡς ἐγὼ οὔ τι ἑκὼν κατερύκομαι, ἀλλά νυ μέλλω
Od.4.378 ἀθανάτους ἀλιτέσθαι, οἳ οὐρανὸν εὐρὺν ἔχουσιν.
Od.4.379 ἀλλὰ σύ πέρ μοι εἰπέ, θεοὶ δέ τε πάντα ἴσασιν,
Od.4.380 ὅς τίς μʼ ἀθανάτων πεδάᾳ καὶ ἔδησε κελεύθου,
Od.4.381 νόστον θʼ, ὡς ἐπὶ πόντον ἐλεύσομαι ἰχθυόεντα.
Od.4.382 ὣς ἐφάμην, ἡ δʼ αὐτίκʼ ἀμείβετο δῖα θεάων·
Od.4.383 τοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.
Od.4.384 πωλεῖταί τις δεῦρο γέρων ἅλιος νημερτὴς
Od.4.385 ἀθάνατος Πρωτεὺς Αἰγύπτιος, ὅς τε θαλάσσης
Od.4.386 πάσης βένθεα οἶδε, Ποσειδάωνος ὑποδμώς·
Od.4.387 τὸν δέ τʼ ἐμόν φασιν πατέρʼ ἔμμεναι ἠδὲ τεκέσθαι.
Od.4.388 τόν γʼ εἴ πως σὺ δύναιο λοχησάμενος λελαβέσθαι,
Od.4.389 ὅς κέν τοι εἴπῃσιν ὁδὸν καὶ μέτρα κελεύθου
Od.4.390 νόστον θʼ, ὡς ἐπὶ πόντον ἐλεύσεαι ἰχθυόεντα.
Od.4.391 καὶ δέ κέ τοι εἴπῃσι, διοτρεφές, αἴ κʼ ἐθέλῃσθα,
Od.4.392 ὅττι τοι ἐν μεγάροισι κακόν τʼ ἀγαθόν τε τέτυκται
Od.4.393 οἰχομένοιο σέθεν δολιχὴν ὁδὸν ἀργαλέην τε.
Od.4.394 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.4.395 αὐτὴ νῦν φράζευ σὺ λόχον θείοιο γέροντος,
Od.4.396 μή πώς με προϊδὼν ἠὲ προδαεὶς ἀλέηται·
Od.4.397 ἀργαλέος γάρ τʼ ἐστὶ θεὸς βροτῷ ἀνδρὶ δαμῆναι.
Od.4.398 ὣς ἐφάμην, ἡ δʼ αὐτίκʼ ἀμείβετο δῖα θεάων·
Od.4.399 τοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.
Od.4.400 ἦμος δʼ ἠέλιος μέσον οὐρανὸν ἀμφιβεβήκῃ,
Od.4.401 τῆμος ἄρʼ ἐξ ἁλὸς εἶσι γέρων ἅλιος νημερτὴς
Od.4.402 πνοιῇ ὕπο Ζεφύροιο μελαίνῃ φρικὶ καλυφθείς,
Od.4.403 ἐκ δʼ ἐλθὼν κοιμᾶται ὑπὸ σπέσσι γλαφυροῖσιν·
Od.4.404 ἀμφὶ δέ μιν φῶκαι νέποδες καλῆς ἁλοσύδνης
Od.4.405 ἁθρόαι εὕδουσιν, πολιῆς ἁλὸς ἐξαναδῦσαι,
Od.4.406 πικρὸν ἀποπνείουσαι ἁλὸς πολυβενθέος ὀδμήν.
Od.4.407 ἔνθα σʼ ἐγὼν ἀγαγοῦσα ἅμʼ ἠοῖ φαινομένηφιν
Od.4.408 εὐνάσω ἑξείης· σὺ δʼ ἐὺ κρίνασθαι ἑταίρους
Od.4.409 τρεῖς, οἵ τοι παρὰ νηυσὶν ἐυσσέλμοισιν ἄριστοι.
Od.4.410 πάντα δέ τοι ἐρέω ὀλοφώια τοῖο γέροντος.
Od.4.411 φώκας μέν τοι πρῶτον ἀριθμήσει καὶ ἔπεισιν·
Od.4.412 αὐτὰρ ἐπὴν πάσας πεμπάσσεται ἠδὲ ἴδηται,
Od.4.413 λέξεται ἐν μέσσῃσι νομεὺς ὣς πώεσι μήλων.
Od.4.414 τὸν μὲν ἐπὴν δὴ πρῶτα κατευνηθέντα ἴδησθε,
Od.4.415 καὶ τότʼ ἔπειθʼ ὑμῖν μελέτω κάρτος τε βίη τε,
Od.4.416 αὖθι δʼ ἔχειν μεμαῶτα καὶ ἐσσύμενόν περ ἀλύξαι.
Od.4.417 πάντα δὲ γιγνόμενος πειρήσεται, ὅσσʼ ἐπὶ γαῖαν
Od.4.418 ἑρπετὰ γίγνονται, καὶ ὕδωρ καὶ θεσπιδαὲς πῦρ·
Od.4.419 ὑμεῖς δʼ ἀστεμφέως ἐχέμεν μᾶλλόν τε πιέζειν.
Od.4.420 ἀλλʼ ὅτε κεν δή σʼ αὐτὸς ἀνείρηται ἐπέεσσι,
Od.4.421 τοῖος ἐὼν οἷόν κε κατευνηθέντα ἴδησθε,
Od.4.422 καὶ τότε δὴ σχέσθαι τε βίης λῦσαί τε γέροντα,
Od.4.423 ἥρως, εἴρεσθαι δέ, θεῶν ὅς τίς σε χαλέπτει,
Od.4.424 νόστον θʼ, ὡς ἐπὶ πόντον ἐλεύσεαι ἰχθυόεντα.
Od.4.425 ὣς εἰποῦσʼ ὑπὸ πόντον ἐδύσετο κυμαίνοντα.
Od.4.426 αὐτὰρ ἐγὼν ἐπὶ νῆας, ὅθʼ ἕστασαν ἐν ψαμάθοισιν,
Od.4.427 ἤια· πολλὰ δέ μοι κραδίη πόρφυρε κιόντι.
Od.4.428 αὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,
Od.4.429 δόρπον θʼ ὁπλισάμεσθʼ, ἐπί τʼ ἤλυθεν ἀμβροσίη νύξ·
Od.4.430 δὴ τότε κοιμήθημεν ἐπὶ ῥηγμῖνι θαλάσσης.
Od.4.431 ἦμος δʼ ἠριγένεια φάνη ῥοδοδάκτυλος Ἠώς,
Od.4.432 καὶ τότε δὴ παρὰ θῖνα θαλάσσης εὐρυπόροιο
Od.4.433 ἤια πολλὰ θεοὺς γουνούμενος· αὐτὰρ ἑταίρους
Od.4.434 τρεῖς ἄγον, οἷσι μάλιστα πεποίθεα πᾶσαν ἐπʼ ἰθύν.
Od.4.435 τόφρα δʼ ἄρʼ ἥ γʼ ὑποδῦσα θαλάσσης εὐρέα κόλπον
Od.4.436 τέσσαρα φωκάων ἐκ πόντου δέρματʼ ἔνεικε·
Od.4.437 πάντα δʼ ἔσαν νεόδαρτα· δόλον δʼ ἐπεμήδετο πατρί.
Od.4.438 εὐνὰς δʼ ἐν ψαμάθοισι διαγλάψασʼ ἁλίῃσιν
Od.4.439 ἧστο μένουσʼ· ἡμεῖς δὲ μάλα σχεδὸν ἤλθομεν αὐτῆς·
Od.4.440 ἑξείης δʼ εὔνησε, βάλεν δʼ ἐπὶ δέρμα ἑκάστῳ.
Od.4.441 ἔνθα κεν αἰνότατος λόχος ἔπλετο· τεῖρε γὰρ αἰνῶς
Od.4.442 φωκάων ἁλιοτρεφέων ὀλοώτατος ὀδμή·
Od.4.443 τίς γάρ κʼ εἰναλίῳ παρὰ κήτεϊ κοιμηθείη;
Od.4.444 ἀλλʼ αὐτὴ ἐσάωσε καὶ ἐφράσατο μέγʼ ὄνειαρ·
Od.4.445 ἀμβροσίην ὑπὸ ῥῖνα ἑκάστῳ θῆκε φέρουσα
Od.4.446 ἡδὺ μάλα πνείουσαν, ὄλεσσε δὲ κήτεος ὀδμήν.
Od.4.447 πᾶσαν δʼ ἠοίην μένομεν τετληότι θυμῷ·
Od.4.448 φῶκαι δʼ ἐξ ἁλὸς ἦλθον ἀολλέες. αἱ μὲν ἔπειτα
Od.4.449 ἑξῆς εὐνάζοντο παρὰ ῥηγμῖνι θαλάσσης·
Od.4.450 ἔνδιος δʼ ὁ γέρων ἦλθʼ ἐξ ἁλός, εὗρε δὲ φώκας
Od.4.451 ζατρεφέας, πάσας δʼ ἄρʼ ἐπῴχετο, λέκτο δʼ ἀριθμόν·
Od.4.452 ἐν δʼ ἡμέας πρώτους λέγε κήτεσιν, οὐδέ τι θυμῷ
Od.4.453 ὠΐσθη δόλον εἶναι· ἔπειτα δὲ λέκτο καὶ αὐτός.
Od.4.454 ἡμεῖς δὲ ἰάχοντες ἐπεσσύμεθʼ, ἀμφὶ δὲ χεῖρας
Od.4.455 βάλλομεν· οὐδʼ ὁ γέρων δολίης ἐπελήθετο τέχνης,
Od.4.456 ἀλλʼ ἦ τοι πρώτιστα λέων γένετʼ ἠυγένειος,
Od.4.457 αὐτὰρ ἔπειτα δράκων καὶ πάρδαλις ἠδὲ μέγας σῦς·
Od.4.458 γίγνετο δʼ ὑγρὸν ὕδωρ καὶ δένδρεον ὑψιπέτηλον·
Od.4.459 ἡμεῖς δʼ ἀστεμφέως ἔχομεν τετληότι θυμῷ.
Od.4.460 ἀλλʼ ὅτε δή ῥʼ ἀνίαζʼ ὁ γέρων ὀλοφώια εἰδώς,
Od.4.461 καὶ τότε δή μʼ ἐπέεσσιν ἀνειρόμενος προσέειπε·
Od.4.462 τίς νύ τοι, Ἀτρέος υἱέ, θεῶν συμφράσσατο βουλάς,
Od.4.463 ὄφρα μʼ ἕλοις ἀέκοντα λοχησάμενος; τέο σε χρή;
Od.4.464 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.4.465 οἶσθα, γέρον, τί με ταῦτα παρατροπέων ἐρεείνεις;
Od.4.466 ὡς δὴ δήθʼ ἐνὶ νήσῳ ἐρύκομαι, οὐδέ τι τέκμωρ
Od.4.467 εὑρέμεναι δύναμαι, μινύθει δέ μοι ἔνδοθεν ἦτορ.
Od.4.468 ἀλλὰ σύ πέρ μοι εἰπέ, θεοὶ δέ τε πάντα ἴσασιν,
Od.4.469 ὅς τίς μʼ ἀθανάτων πεδάᾳ καὶ ἔδησε κελεύθου,
Od.4.470 νόστον θʼ, ὡς ἐπὶ πόντον ἐλεύσομαι ἰχθυόεντα.
Od.4.471 ὣς ἐφάμην, ὁ δέ μʼ αὐτίκʼ ἀμειβόμενος προσέειπεν·
Od.4.472 ἀλλὰ μάλʼ ὤφελλες Διί τʼ ἄλλοισίν τε θεοῖσι
Od.4.473 ῥέξας ἱερὰ κάλʼ ἀναβαινέμεν, ὄφρα τάχιστα
Od.4.474 σὴν ἐς πατρίδʼ ἵκοιο πλέων ἐπὶ οἴνοπα πόντον.
Od.4.475 οὐ γάρ τοι πρὶν μοῖρα φίλους τʼ ἰδέειν καὶ ἱκέσθαι
Od.4.476 οἶκον ἐυκτίμενον καὶ σὴν ἐς πατρίδα γαῖαν,
Od.4.477 πρίν γʼ ὅτʼ ἂν Αἰγύπτοιο, διιπετέος ποταμοῖο,
Od.4.478 αὖτις ὕδωρ ἔλθῃς ῥέξῃς θʼ ἱερὰς ἑκατόμβας
Od.4.479 ἀθανάτοισι θεοῖσι, τοὶ οὐρανὸν εὐρὺν ἔχουσι·
Od.4.480 καὶ τότε τοι δώσουσιν ὁδὸν θεοί, ἣν σὺ μενοινᾷς.
Od.4.481 ὣς ἔφατʼ, αὐτὰρ ἐμοί γε κατεκλάσθη φίλον ἦτορ,
Od.4.482 οὕνεκά μʼ αὖτις ἄνωγεν ἐπʼ ἠεροειδέα πόντον
Od.4.483 Αἴγυπτόνδʼ ἰέναι, δολιχὴν ὁδὸν ἀργαλέην τε.
Od.4.484 ἀλλὰ καὶ ὣς μύθοισιν ἀμειβόμενος προσέειπον·
Od.4.485 ταῦτα μὲν οὕτω δὴ τελέω, γέρον, ὡς σὺ κελεύεις.
Od.4.486 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.4.487 ἢ πάντες σὺν νηυσὶν ἀπήμονες ἦλθον Ἀχαιοί,
Od.4.488 οὓς Νέστωρ καὶ ἐγὼ λίπομεν Τροίηθεν ἰόντες,
Od.4.489 ἦέ τις ὤλετʼ ὀλέθρῳ ἀδευκέι ἧς ἐπὶ νηὸς
Od.4.490 ἠὲ φίλων ἐν χερσίν, ἐπεὶ πόλεμον τολύπευσεν.
Od.4.491 ὣς ἐφάμην, ὁ δέ μʼ αὐτίκʼ ἀμειβόμενος προσέειπεν·
Od.4.492 Ἀτρεΐδη, τί με ταῦτα διείρεαι; οὐδέ τί σε χρὴ
Od.4.493 ἴδμεναι, οὐδὲ δαῆναι ἐμὸν νόον· οὐδέ σέ φημι
Od.4.494 δὴν ἄκλαυτον ἔσεσθαι, ἐπὴν ἐὺ πάντα πύθηαι.
Od.4.495 πολλοὶ μὲν γὰρ τῶν γε δάμεν, πολλοὶ δὲ λίποντο·
Od.4.496 ἀρχοὶ δʼ αὖ δύο μοῦνοι Ἀχαιῶν χαλκοχιτώνων
Od.4.497 ἐν νόστῳ ἀπόλοντο· μάχῃ δέ τε καὶ σὺ παρῆσθα.
Od.4.498 εἷς δʼ ἔτι που ζωὸς κατερύκεται εὐρέι πόντῳ.
Od.4.499 Αἴας μὲν μετὰ νηυσὶ δάμη δολιχηρέτμοισι.
Od.4.500 Γυρῇσίν μιν πρῶτα Ποσειδάων ἐπέλασσεν
Od.4.501 πέτρῃσιν μεγάλῃσι καὶ ἐξεσάωσε θαλάσσης·
Od.4.502 καί νύ κεν ἔκφυγε κῆρα καὶ ἐχθόμενός περ Ἀθήνῃ,
Od.4.503 εἰ μὴ ὑπερφίαλον ἔπος ἔκβαλε καὶ μέγʼ ἀάσθη·
Od.4.504 φῆ ῥʼ ἀέκητι θεῶν φυγέειν μέγα λαῖτμα θαλάσσης.
Od.4.505 τοῦ δὲ Ποσειδάων μεγάλʼ ἔκλυεν αὐδήσαντος·
Od.4.506 αὐτίκʼ ἔπειτα τρίαιναν ἑλὼν χερσὶ στιβαρῇσιν
Od.4.507 ἤλασε Γυραίην πέτρην, ἀπὸ δʼ ἔσχισεν αὐτήν·
Od.4.508 καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,
Od.4.509 τῷ ῥʼ Αἴας τὸ πρῶτον ἐφεζόμενος μέγʼ ἀάσθη·
Od.4.510 τὸν δʼ ἐφόρει κατὰ πόντον ἀπείρονα κυμαίνοντα.
Od.4.511 ὣς ὁ μὲν ἔνθʼ ἀπόλωλεν, ἐπεὶ πίεν ἁλμυρὸν ὕδωρ.
Od.4.512 σὸς δέ που ἔκφυγε κῆρας ἀδελφεὸς ἠδʼ ὑπάλυξεν
Od.4.513 ἐν νηυσὶ γλαφυρῇσι· σάωσε δὲ πότνια Ἥρη.
Od.4.514 ἀλλʼ ὅτε δὴ τάχʼ ἔμελλε Μαλειάων ὄρος αἰπὺ
Od.4.515 ἵξεσθαι, τότε δή μιν ἀναρπάξασα θύελλα
Od.4.516 πόντον ἐπʼ ἰχθυόεντα φέρεν βαρέα στενάχοντα,
Od.4.517 ἀγροῦ ἐπʼ ἐσχατιήν, ὅθι δώματα ναῖε Θυέστης
Od.4.518 τὸ πρίν, ἀτὰρ τότʼ ἔναιε Θυεστιάδης Αἴγισθος.
Od.4.519 ἀλλʼ ὅτε δὴ καὶ κεῖθεν ἐφαίνετο νόστος ἀπήμων,
Od.4.520 ἂψ δὲ θεοὶ οὖρον στρέψαν, καὶ οἴκαδʼ ἵκοντο,
Od.4.521 ἦ τοι ὁ μὲν χαίρων ἐπεβήσετο πατρίδος αἴης
Od.4.522 καὶ κύνει ἁπτόμενος ἣν πατρίδα· πολλὰ δʼ ἀπʼ αὐτοῦ
Od.4.523 δάκρυα θερμὰ χέοντʼ, ἐπεὶ ἀσπασίως ἴδε γαῖαν.
Od.4.524 τὸν δʼ ἄρʼ ἀπὸ σκοπιῆς εἶδε σκοπός, ὅν ῥα καθεῖσεν
Od.4.525 Αἴγισθος δολόμητις ἄγων, ὑπὸ δʼ ἔσχετο μισθὸν
Od.4.526 χρυσοῦ δοιὰ τάλαντα· φύλασσε δʼ ὅ γʼ εἰς ἐνιαυτόν,
Od.4.527 μή ἑ λάθοι παριών, μνήσαιτο δὲ θούριδος ἀλκῆς.
Od.4.528 βῆ δʼ ἴμεν ἀγγελέων πρὸς δώματα ποιμένι λαῶν.
Od.4.529 αὐτίκα δʼ Αἴγισθος δολίην ἐφράσσατο τέχνην·
Od.4.530 κρινάμενος κατὰ δῆμον ἐείκοσι φῶτας ἀρίστους
Od.4.531 εἷσε λόχον, ἑτέρωθι δʼ ἀνώγει δαῖτα πένεσθαι.
Od.4.532 αὐτὰρ ὁ βῆ καλέων Ἀγαμέμνονα, ποιμένα λαῶν
Od.4.533 ἵπποισιν καὶ ὄχεσφιν, ἀεικέα μερμηρίζων.
Od.4.534 τὸν δʼ οὐκ εἰδότʼ ὄλεθρον ἀνήγαγε καὶ κατέπεφνεν
Od.4.535 δειπνίσσας, ὥς τίς τε κατέκτανε βοῦν ἐπὶ φάτνῃ.
Od.4.536 οὐδέ τις Ἀτρεΐδεω ἑτάρων λίπεθʼ οἵ οἱ ἕποντο,
Od.4.537 οὐδέ τις Αἰγίσθου, ἀλλʼ ἔκταθεν ἐν μεγάροισιν.
Od.4.538 ὣς ἔφατʼ, αὐτὰρ ἐμοί γε κατεκλάσθη φίλον ἦτορ,
Od.4.539 κλαῖον δʼ ἐν ψαμάθοισι καθήμενος, οὐδέ νύ μοι κῆρ
Od.4.540 ἤθελʼ ἔτι ζώειν καὶ ὁρᾶν φάος ἠελίοιο.
Od.4.541 αὐτὰρ ἐπεὶ κλαίων τε κυλινδόμενός τε κορέσθην,
Od.4.542 δὴ τότε με προσέειπε γέρων ἅλιος νημερτής·
Od.4.543 μηκέτι, Ἀτρέος υἱέ, πολὺν χρόνον ἀσκελὲς οὕτω
Od.4.544 κλαῖʼ, ἐπεὶ οὐκ ἄνυσίν τινα δήομεν· ἀλλὰ τάχιστα
Od.4.545 πείρα ὅπως κεν δὴ σὴν πατρίδα γαῖαν ἵκηαι.
Od.4.546 ἢ γάρ μιν ζωόν γε κιχήσεαι, ἤ κεν Ὀρέστης
Od.4.547 κτεῖνεν ὑποφθάμενος, σὺ δέ κεν τάφου ἀντιβολήσαις.
Od.4.548 ὣς ἔφατʼ, αὐτὰρ ἐμοὶ κραδίη καὶ θυμὸς ἀγήνωρ
Od.4.549 αὖτις ἐνὶ στήθεσσι καὶ ἀχνυμένῳ περ ἰάνθη,
Od.4.550 καί μιν φωνήσας ἔπεα πτερόεντα προσηύδων·
Od.4.551 τούτους μὲν δὴ οἶδα· σὺ δὲ τρίτον ἄνδρʼ ὀνόμαζε,
Od.4.552 ὅς τις ἔτι ζωὸς κατερύκεται εὐρέι πόντῳ
Od.4.553 ἠὲ θανών· ἐθέλω δὲ καὶ ἀχνύμενός περ ἀκοῦσαι.
Od.4.554 ὣς ἐφάμην, ὁ δέ μʼ αὐτίκʼ ἀμειβόμενος προσέειπεν·
Od.4.555 υἱὸς Λαέρτεω, Ἰθάκῃ ἔνι οἰκία ναίων·
Od.4.556 τὸν δʼ ἴδον ἐν νήσῳ θαλερὸν κατὰ δάκρυ χέοντα,
Od.4.557 νύμφης ἐν μεγάροισι Καλυψοῦς, ἥ μιν ἀνάγκῃ
Od.4.558 ἴσχει· ὁ δʼ οὐ δύναται ἣν πατρίδα γαῖαν ἱκέσθαι·
Od.4.559 οὐ γάρ οἱ πάρα νῆες ἐπήρετμοι καὶ ἑταῖροι,
Od.4.560 οἵ κέν μιν πέμποιεν ἐπʼ εὐρέα νῶτα θαλάσσης.
Od.4.561 σοὶ δʼ οὐ θέσφατόν ἐστι, διοτρεφὲς ὦ Μενέλαε,
Od.4.562 Ἄργει ἐν ἱπποβότῳ θανέειν καὶ πότμον ἐπισπεῖν,
Od.4.563 ἀλλά σʼ ἐς Ἠλύσιον πεδίον καὶ πείρατα γαίης
Od.4.564 ἀθάνατοι πέμψουσιν, ὅθι ξανθὸς Ῥαδάμανθυς,
Od.4.565 τῇ περ ῥηίστη βιοτὴ πέλει ἀνθρώποισιν·
Od.4.566 οὐ νιφετός, οὔτʼ ἂρ χειμὼν πολὺς οὔτε ποτʼ ὄμβρος,
Od.4.567 ἀλλʼ αἰεὶ Ζεφύροιο λιγὺ πνείοντος ἀήτας
Od.4.568 Ὠκεανὸς ἀνίησιν ἀναψύχειν ἀνθρώπους·
Od.4.569 οὕνεκʼ ἔχεις Ἑλένην καί σφιν γαμβρὸς Διός ἐσσι.
Od.4.570 ὣς εἰπὼν ὑπὸ πόντον ἐδύσετο κυμαίνοντα.
Od.4.571 αὐτὰρ ἐγὼν ἐπὶ νῆας ἅμʼ ἀντιθέοις ἑτάροισιν
Od.4.572 ἤια, πολλὰ δέ μοι κραδίη πόρφυρε κιόντι.
Od.4.573 αὐτὰρ ἐπεί ῥʼ ἐπὶ νῆα κατήλθομεν ἠδὲ θάλασσαν,
Od.4.574 δόρπον θʼ ὁπλισάμεσθʼ, ἐπί τʼ ἤλυθεν ἀμβροσίη νύξ,
Od.4.575 δὴ τότε κοιμήθημεν ἐπὶ ῥηγμῖνι θαλάσσης.
Od.4.576 ἦμος δʼ ἠριγένεια φάνη ῥοδοδάκτυλος Ἠώς,
Od.4.577 νῆας μὲν πάμπρωτον ἐρύσσαμεν εἰς ἅλα δῖαν,
Od.4.578 ἐν δʼ ἱστοὺς τιθέμεσθα καὶ ἱστία νηυσὶν ἐίσῃς,
Od.4.579 ἂν δὲ καὶ αὐτοὶ βάντες ἐπὶ κληῖσι καθῖζον·
Od.4.580 ἑξῆς δʼ ἑζόμενοι πολιὴν ἅλα τύπτον ἐρετμοῖς.
Od.4.581 ἂψ δʼ εἰς Αἰγύπτοιο διιπετέος ποταμοῖο
Od.4.582 στῆσα νέας, καὶ ἔρεξα τεληέσσας ἑκατόμβας.
Od.4.583 αὐτὰρ ἐπεὶ κατέπαυσα θεῶν χόλον αἰὲν ἐόντων,
Od.4.584 χεῦʼ Ἀγαμέμνονι τύμβον, ἵνʼ ἄσβεστον κλέος εἴη.
Od.4.585 ταῦτα τελευτήσας νεόμην, ἔδοσαν δέ μοι οὖρον
Od.4.586 ἀθάνατοι, τοί μʼ ὦκα φίλην ἐς πατρίδʼ ἔπεμψαν.
Od.4.587 ἀλλʼ ἄγε νῦν ἐπίμεινον ἐνὶ μεγάροισιν ἐμοῖσιν,
Od.4.588 ὄφρα κεν ἑνδεκάτη τε δυωδεκάτη τε γένηται·
Od.4.589 καὶ τότε σʼ εὖ πέμψω, δώσω δέ τοι ἀγλαὰ δῶρα,
Od.4.590 τρεῖς ἵππους καὶ δίφρον ἐύξοον· αὐτὰρ ἔπειτα
Od.4.591 δώσω καλὸν ἄλεισον, ἵνα σπένδῃσθα θεοῖσιν
Od.4.592 ἀθανάτοις ἐμέθεν μεμνημένος ἤματα πάντα.
Od.4.593 τὸν δʼ αὖ Τηλέμαχος πεπνυμένος ἀντίον ηὔδα·
Od.4.594 Ἀτρεΐδη, μὴ δή με πολὺν χρόνον ἐνθάδʼ ἔρυκε.
Od.4.595 καὶ γάρ κʼ εἰς ἐνιαυτὸν ἐγὼ παρὰ σοί γʼ ἀνεχοίμην
Od.4.596 ἥμενος, οὐδέ κέ μʼ οἴκου ἕλοι πόθος οὐδὲ τοκήων·
Od.4.597 αἰνῶς γὰρ μύθοισιν ἔπεσσί τε σοῖσιν ἀκούων
Od.4.598 τέρπομαι. ἀλλʼ ἤδη μοι ἀνιάζουσιν ἑταῖροι
Od.4.599 ἐν Πύλῳ ἠγαθέῃ· σὺ δέ με χρόνον ἐνθάδʼ ἐρύκεις.
Od.4.600 δῶρον δʼ ὅττι κέ μοι δοίης, κειμήλιον ἔστω·
Od.4.601 ἵππους δʼ εἰς Ἰθάκην οὐκ ἄξομαι, ἀλλὰ σοὶ αὐτῷ
Od.4.602 ἐνθάδε λείψω ἄγαλμα· σὺ γὰρ πεδίοιο ἀνάσσεις
Od.4.603 εὐρέος, ᾧ ἔνι μὲν λωτὸς πολύς, ἐν δὲ κύπειρον
Od.4.604 πυροί τε ζειαί τε ἰδʼ εὐρυφυὲς κρῖ λευκόν.
Od.4.605 ἐν δʼ Ἰθάκῃ οὔτʼ ἂρ δρόμοι εὐρέες οὔτε τι λειμών·
Od.4.606 αἰγίβοτος, καὶ μᾶλλον ἐπήρατος ἱπποβότοιο.
Od.4.607 οὐ γάρ τις νήσων ἱππήλατος οὐδʼ ἐυλείμων,
Od.4.608 αἵ θʼ ἁλὶ κεκλίαται· Ἰθάκη δέ τε καὶ περὶ πασέων.
Od.4.609 ὣς φάτο, μείδησεν δὲ βοὴν ἀγαθὸς Μενέλαος,
Od.4.610 χειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζεν·
Od.4.611 αἵματός εἰς ἀγαθοῖο, φίλον τέκος, οἷʼ ἀγορεύεις·
Od.4.612 τοιγὰρ ἐγώ τοι ταῦτα μεταστήσω· δύναμαι γάρ.
Od.4.613 δώρων δʼ ὅσσʼ ἐν ἐμῷ οἴκῳ κειμήλια κεῖται,
Od.4.614 δώσω ὃ κάλλιστον καὶ τιμηέστατόν ἐστιν·
Od.4.615 δώσω τοι κρητῆρα τετυγμένον· ἀργύρεος δὲ
Od.4.616 ἔστιν ἅπας, χρυσῷ δʼ ἐπὶ χείλεα κεκράανται,
Od.4.617 ἔργον δʼ Ἡφαίστοιο. πόρεν δέ ἑ Φαίδιμος ἥρως,
Od.4.618 Σιδονίων βασιλεύς, ὅθʼ ἑὸς δόμος ἀμφεκάλυψε
Od.4.619 κεῖσέ με νοστήσαντα· τεῒν δʼ ἐθέλω τόδʼ ὀπάσσαι.
Od.4.620 ὣς οἱ μὲν τοιαῦτα πρὸς ἀλλήλους ἀγόρευον,
Od.4.621 δαιτυμόνες δʼ ἐς δώματʼ ἴσαν θείου βασιλῆος.
Od.4.622 οἱ δʼ ἦγον μὲν μῆλα, φέρον δʼ ἐυήνορα οἶνον·
Od.4.623 σῖτον δέ σφʼ ἄλοχοι καλλικρήδεμνοι ἔπεμπον.
Od.4.624 ὣς οἱ μὲν περὶ δεῖπνον ἐνὶ μεγάροισι πένοντο.
Od.4.625 μνηστῆρες δὲ πάροιθεν Ὀδυσσῆος μεγάροιο
Od.4.626 δίσκοισιν τέρποντο καὶ αἰγανέῃσιν ἱέντες
Od.4.627 ἐν τυκτῷ δαπέδῳ, ὅθι περ πάρος, ὕβριν ἔχοντες.
Od.4.628 Ἀντίνοος δὲ καθῆστο καὶ Εὐρύμαχος θεοειδής,
Od.4.629 ἀρχοὶ μνηστήρων, ἀρετῇ δʼ ἔσαν ἔξοχʼ ἄριστοι.
Od.4.630 τοῖς δʼ υἱὸς Φρονίοιο Νοήμων ἐγγύθεν ἐλθὼν
Od.4.631 Ἀντίνοον μύθοισιν ἀνειρόμενος προσέειπεν·
Od.4.632 Ἀντίνοʼ, ἦ ῥά τι ἴδμεν ἐνὶ φρεσίν, ἦε καὶ οὐκί,
Od.4.633 ὁππότε Τηλέμαχος νεῖτʼ ἐκ Πύλου ἠμαθόεντος;
Od.4.634 νῆά μοι οἴχετʼ ἄγων· ἐμὲ δὲ χρεὼ γίγνεται αὐτῆς
Od.4.635 Ἤλιδʼ ἐς εὐρύχορον διαβήμεναι, ἔνθα μοι ἵπποι
Od.4.636 δώδεκα θήλειαι, ὑπὸ δʼ ἡμίονοι ταλαεργοὶ
Od.4.637 ἀδμῆτες· τῶν κέν τινʼ ἐλασσάμενος δαμασαίμην.
Od.4.638 ὣς ἔφαθʼ, οἱ δʼ ἀνὰ θυμὸν ἐθάμβεον· οὐ γὰρ ἔφαντο
Od.4.639 ἐς Πύλον οἴχεσθαι Νηλήιον, ἀλλά που αὐτοῦ
Od.4.640 ἀγρῶν ἢ μήλοισι παρέμμεναι ἠὲ συβώτῃ.
Od.4.641 τὸν δʼ αὖτʼ Ἀντίνοος προσέφη Εὐπείθεος υἱός·
Od.4.642 νημερτές μοι ἔνισπε, πότʼ ᾤχετο καὶ τίνες αὐτῷ
Od.4.643 κοῦροι ἕποντʼ; Ἰθάκης ἐξαίρετοι, ἦ ἑοὶ αὐτοῦ
Od.4.644 θῆτές τε δμῶές τε; δύναιτό κε καὶ τὸ τελέσσαι.
Od.4.645 καί μοι τοῦτʼ ἀγόρευσον ἐτήτυμον, ὄφρʼ ἐὺ εἰδῶ,
Od.4.646 ἤ σε βίῃ ἀέκοντος ἀπηύρα νῆα μέλαιναν,
Od.4.647 ἦε ἑκών οἱ δῶκας, ἐπεὶ προσπτύξατο μύθῳ.
Od.4.648 τὸν δʼ υἱὸς Φρονίοιο Νοήμων ἀντίον ηὔδα·
Od.4.649 αὐτὸς ἑκών οἱ δῶκα· τί κεν ῥέξειε καὶ ἄλλος,
Od.4.650 ὁππότʼ ἀνὴρ τοιοῦτος ἔχων μελεδήματα θυμῷ
Od.4.651 αἰτίζῃ; χαλεπόν κεν ἀνήνασθαι δόσιν εἴη.
Od.4.652 κοῦροι δʼ, οἳ κατὰ δῆμον ἀριστεύουσι μεθʼ ἡμέας,
Od.4.653 οἵ οἱ ἕποντʼ· ἐν δʼ ἀρχὸν ἐγὼ βαίνοντʼ ἐνόησα
Od.4.654 Μέντορα, ἠὲ θεόν, τῷ δʼ αὐτῷ πάντα ἐῴκει.
Od.4.655 ἀλλὰ τὸ θαυμάζω· ἴδον ἐνθάδε Μέντορα δῖον
Od.4.656 χθιζὸν ὑπηοῖον, τότε δʼ ἔμβη νηὶ Πύλονδε.
Od.4.657 ὣς ἄρα φωνήσας ἀπέβη πρὸς δώματα πατρός,
Od.4.658 τοῖσιν δʼ ἀμφοτέροισιν ἀγάσσατο θυμὸς ἀγήνωρ.
Od.4.659 μνηστῆρας δʼ ἄμυδις κάθισαν καὶ παῦσαν ἀέθλων.
Od.4.660 τοῖσιν δʼ Ἀντίνοος μετέφη Εὐπείθεος υἱός,
Od.4.661 ἀχνύμενος· μένεος δὲ μέγα φρένες ἀμφιμέλαιναι
Od.4.662 πίμπλαντʼ, ὄσσε δέ οἱ πυρὶ λαμπετόωντι ἐίκτην·
Od.4.663 ὢ πόποι, ἦ μέγα ἔργον ὑπερφιάλως ἐτελέσθη
Od.4.664 Τηλεμάχῳ ὁδὸς ἥδε· φάμεν δέ οἱ οὐ τελέεσθαι.
Od.4.665 ἐκ τοσσῶνδʼ ἀέκητι νέος πάϊς οἴχεται αὔτως
Od.4.666 νῆα ἐρυσσάμενος, κρίνας τʼ ἀνὰ δῆμον ἀρίστους.
Od.4.667 ἄρξει καὶ προτέρω κακὸν ἔμμεναι· ἀλλά οἱ αὐτῷ
Od.4.668 Ζεὺς ὀλέσειε βίην, πρὶν ἥβης μέτρον ἱκέσθαι.
Od.4.669 ἀλλʼ ἄγε μοι δότε νῆα θοὴν καὶ εἴκοσʼ ἑταίρους,
Od.4.670 ὄφρα μιν αὐτὸν ἰόντα λοχήσομαι ἠδὲ φυλάξω
Od.4.671 ἐν πορθμῷ Ἰθάκης τε Σάμοιό τε παιπαλοέσσης,
Od.4.672 ὡς ἂν ἐπισμυγερῶς ναυτίλλεται εἵνεκα πατρός.
Od.4.673 ὣς ἔφαθʼ, οἱ δʼ ἄρα πάντες ἐπῄνεον ἠδʼ ἐκέλευον.
Od.4.674 αὐτίκʼ ἔπειτʼ ἀνστάντες ἔβαν δόμον εἰς Ὀδυσῆος.
Od.4.675 οὐδʼ ἄρα Πηνελόπεια πολὺν χρόνον ἦεν ἄπυστος
Od.4.676 μύθων, οὓς μνηστῆρες ἐνὶ φρεσὶ βυσσοδόμευον·
Od.4.677 κῆρυξ γάρ οἱ ἔειπε Μέδων, ὃς ἐπεύθετο βουλὰς
Od.4.678 αὐλῆς ἐκτὸς ἐών· οἱ δʼ ἔνδοθι μῆτιν ὕφαινον.
Od.4.679 βῆ δʼ ἴμεν ἀγγελέων διὰ δώματα Πηνελοπείῃ·
Od.4.680 τὸν δὲ κατʼ οὐδοῦ βάντα προσηύδα Πηνελόπεια·
Od.4.681 κῆρυξ, τίπτε δέ σε πρόεσαν μνηστῆρες ἀγαυοί;
Od.4.682 ἦ εἰπέμεναι δμῳῇσιν Ὀδυσσῆος θείοιο
Od.4.683 ἔργων παύσασθαι, σφίσι δʼ αὐτοῖς δαῖτα πένεσθαι;
Od.4.684 μὴ μνηστεύσαντες μηδʼ ἄλλοθʼ ὁμιλήσαντες
Od.4.685 ὕστατα καὶ πύματα νῦν ἐνθάδε δειπνήσειαν·
Od.4.686 οἳ θάμʼ ἀγειρόμενοι βίοτον κατακείρετε πολλόν,
Od.4.687 κτῆσιν Τηλεμάχοιο δαΐφρονος· οὐδέ τι πατρῶν
Od.4.688 ὑμετέρων τὸ πρόσθεν ἀκούετε, παῖδες ἐόντες,
Od.4.689 οἷος Ὀδυσσεὺς ἔσκε μεθʼ ὑμετέροισι τοκεῦσιν,
Od.4.690 οὔτε τινὰ ῥέξας ἐξαίσιον οὔτε τι εἰπὼν
Od.4.691 ἐν δήμῳ, ἥ τʼ ἐστὶ δίκη θείων βασιλήων·
Od.4.692 ἄλλον κʼ ἐχθαίρῃσι βροτῶν, ἄλλον κε φιλοίη.
Od.4.693 κεῖνος δʼ οὔ ποτε πάμπαν ἀτάσθαλον ἄνδρα ἐώργει.
Od.4.694 ἀλλʼ ὁ μὲν ὑμέτερος θυμὸς καὶ ἀεικέα ἔργα
Od.4.695 φαίνεται, οὐδέ τίς ἐστι χάρις μετόπισθʼ ἐυεργέων.
Od.4.696 τὴν δʼ αὖτε προσέειπε Μέδων πεπνυμένα εἰδώς·
Od.4.697 αἲ γὰρ δή, βασίλεια, τόδε πλεῖστον κακὸν εἴη.
Od.4.698 ἀλλὰ πολὺ μεῖζόν τε καὶ ἀργαλεώτερον ἄλλο
Od.4.699 μνηστῆρες φράζονται, ὃ μὴ τελέσειε Κρονίων·
Od.4.700 Τηλέμαχον μεμάασι κατακτάμεν ὀξέι χαλκῷ
Od.4.701 οἴκαδε νισόμενον· ὁ δʼ ἔβη μετὰ πατρὸς ἀκουὴν
Od.4.702 ἐς Πύλον ἠγαθέην ἠδʼ ἐς Λακεδαίμονα δῖαν.
Od.4.703 ὣς φάτο, τῆς δʼ αὐτοῦ λύτο γούνατα καὶ φίλον ἦτορ,
Od.4.704 δὴν δέ μιν ἀμφασίη ἐπέων λάβε· τὼ δέ οἱ ὄσσε
Od.4.705 δακρυόφι πλῆσθεν, θαλερὴ δέ οἱ ἔσχετο φωνή.
Od.4.706 ὀψὲ δὲ δή μιν ἔπεσσιν ἀμειβομένη προσέειπε·
Od.4.707 κῆρυξ, τίπτε δέ μοι πάϊς οἴχεται; οὐδέ τί μιν χρεὼ
Od.4.708 νηῶν ὠκυπόρων ἐπιβαινέμεν, αἵ θʼ ἁλὸς ἵπποι
Od.4.709 ἀνδράσι γίγνονται, περόωσι δὲ πουλὺν ἐφʼ ὑγρήν.
Od.4.710 ἦ ἵνα μηδʼ ὄνομʼ αὐτοῦ ἐν ἀνθρώποισι λίπηται;
Od.4.711 τὴν δʼ ἠμείβετʼ ἔπειτα Μέδων πεπνυμένα εἰδώς·
Od.4.712 οὐκ οἶδʼ ἤ τίς μιν θεὸς ὤρορεν, ἦε καὶ αὐτοῦ
Od.4.713 θυμὸς ἐφωρμήθη ἴμεν ἐς Πύλον, ὄφρα πύθηται
Od.4.714 πατρὸς ἑοῦ ἢ νόστον ἢ ὅν τινα πότμον ἐπέσπεν.
Od.4.715 ὣς ἄρα φωνήσας ἀπέβη κατὰ δῶμʼ Ὀδυσῆος.
Od.4.716 τὴν δʼ ἄχος ἀμφεχύθη θυμοφθόρον, οὐδʼ ἄρʼ ἔτʼ ἔτλη
Od.4.717 δίφρῳ ἐφέζεσθαι πολλῶν κατὰ οἶκον ἐόντων,
Od.4.718 ἀλλʼ ἄρʼ ἐπʼ οὐδοῦ ἷζε πολυκμήτου θαλάμοιο
Od.4.719 οἴκτρʼ ὀλοφυρομένη· περὶ δὲ δμῳαὶ μινύριζον
Od.4.720 πᾶσαι, ὅσαι κατὰ δώματʼ ἔσαν νέαι ἠδὲ παλαιαί.
Od.4.721 τῇς δʼ ἁδινὸν γοόωσα μετηύδα Πηνελόπεια·
Od.4.722 κλῦτε, φίλαι· πέρι γάρ μοι Ὀλύμπιος ἄλγεʼ ἔδωκεν
Od.4.723 ἐκ πασέων, ὅσσαι μοι ὁμοῦ τράφεν ἠδʼ ἐγένοντο·
Od.4.724 ἣ πρὶν μὲν πόσιν ἐσθλὸν ἀπώλεσα θυμολέοντα,
Od.4.725 παντοίῃς ἀρετῇσι κεκασμένον ἐν Δαναοῖσιν,
Od.4.726 ἐσθλόν, τοῦ κλέος εὐρὺ καθʼ Ἑλλάδα καὶ μέσον Ἄργος.
Od.4.727 νῦν αὖ παῖδʼ ἀγαπητὸν ἀνηρείψαντο θύελλαι
Od.4.728 ἀκλέα ἐκ μεγάρων, οὐδʼ ὁρμηθέντος ἄκουσα.
Od.4.729 σχέτλιαι, οὐδʼ ὑμεῖς περ ἐνὶ φρεσὶ θέσθε ἑκάστη
Od.4.730 ἐκ λεχέων μʼ ἀνεγεῖραι, ἐπιστάμεναι σάφα θυμῷ,
Od.4.731 ὁππότʼ ἐκεῖνος ἔβη κοίλην ἐπὶ νῆα μέλαιναν.
Od.4.732 εἰ γὰρ ἐγὼ πυθόμην ταύτην ὁδὸν ὁρμαίνοντα,
Od.4.733 τῷ κε μάλʼ ἤ κεν ἔμεινε καὶ ἐσσύμενός περ ὁδοῖο,
Od.4.734 ἤ κέ με τεθνηκυῖαν ἐνὶ μεγάροισιν ἔλειπεν.
Od.4.735 ἀλλά τις ὀτρηρῶς Δολίον καλέσειε γέροντα,
Od.4.736 δμῶʼ ἐμόν, ὅν μοι δῶκε πατὴρ ἔτι δεῦρο κιούσῃ,
Od.4.737 καί μοι κῆπον ἔχει πολυδένδρεον, ὄφρα τάχιστα
Od.4.738 Λαέρτῃ τάδε πάντα παρεζόμενος καταλέξῃ,
Od.4.739 εἰ δή πού τινα κεῖνος ἐνὶ φρεσὶ μῆτιν ὑφήνας
Od.4.740 ἐξελθὼν λαοῖσιν ὀδύρεται, οἳ μεμάασιν
Od.4.741 ὃν καὶ Ὀδυσσῆος φθῖσαι γόνον ἀντιθέοιο.
Od.4.742 τὴν δʼ αὖτε προσέειπε φίλη τροφὸς Εὐρύκλεια·
Od.4.743 νύμφα φίλη, σὺ μὲν ἄρ με κατάκτανε νηλέι χαλκῷ
Od.4.744 ἢ ἔα ἐν μεγάρῳ· μῦθον δέ τοι οὐκ ἐπικεύσω.
Od.4.745 ᾔδεʼ ἐγὼ τάδε πάντα, πόρον δέ οἱ ὅσσʼ ἐκέλευε,
Od.4.746 σῖτον καὶ μέθυ ἡδύ· ἐμεῦ δʼ ἕλετο μέγαν ὅρκον
Od.4.747 μὴ πρὶν σοὶ ἐρέειν, πρὶν δωδεκάτην γε γενέσθαι
Od.4.748 ἢ σʼ αὐτὴν ποθέσαι καὶ ἀφορμηθέντος ἀκοῦσαι,
Od.4.749 ὡς ἂν μὴ κλαίουσα κατὰ χρόα καλὸν ἰάπτῃς.
Od.4.750 ἀλλʼ ὑδρηναμένη, καθαρὰ χροῒ εἵμαθʼ ἑλοῦσα,
Od.4.751 εἰς ὑπερῷʼ ἀναβᾶσα σὺν ἀμφιπόλοισι γυναιξὶν
Od.4.752 εὔχεʼ Ἀθηναίῃ κούρῃ Διὸς αἰγιόχοιο·
Od.4.753 ἡ γάρ κέν μιν ἔπειτα καὶ ἐκ θανάτοιο σαώσαι.
Od.4.754 μηδὲ γέροντα κάκου κεκακωμένον· οὐ γὰρ ὀίω
Od.4.755 πάγχυ θεοῖς μακάρεσσι γονὴν Ἀρκεισιάδαο
Od.4.756 ἔχθεσθʼ, ἀλλʼ ἔτι πού τις ἐπέσσεται ὅς κεν ἔχῃσι
Od.4.757 δώματά θʼ ὑψερεφέα καὶ ἀπόπροθι πίονας ἀγρούς.
Od.4.758 ὣς φάτο, τῆς δʼ εὔνησε γόον, σχέθε δʼ ὄσσε γόοιο.
Od.4.759 ἡ δʼ ὑδρηναμένη, καθαρὰ χροῒ εἵμαθʼ ἑλοῦσα
Od.4.760 εἰς ὑπερῷʼ ἀνέβαινε σὺν ἀμφιπόλοισι γυναιξίν,
Od.4.761 ἐν δʼ ἔθετʼ οὐλοχύτας κανέῳ, ἠρᾶτο δʼ Ἀθήνῃ·
Od.4.762 κλῦθί μευ, αἰγιόχοιο Διὸς τέκος, Ἀτρυτώνη,
Od.4.763 εἴ ποτέ τοι πολύμητις ἐνὶ μεγάροισιν Ὀδυσσεὺς
Od.4.764 ἢ βοὸς ἢ ὄϊος κατὰ πίονα μηρίʼ ἔκηε,
Od.4.765 τῶν νῦν μοι μνῆσαι, καί μοι φίλον υἷα σάωσον,
Od.4.766 μνηστῆρας δʼ ἀπάλαλκε κακῶς ὑπερηνορέοντας.
Od.4.767 ὣς εἰποῦσʼ ὀλόλυξε, θεὰ δέ οἱ ἔκλυεν ἀρῆς.
Od.4.768 μνηστῆρες δʼ ὁμάδησαν ἀνὰ μέγαρα σκιόεντα·
Od.4.769 ὧδε δέ τις εἴπεσκε νέων ὑπερηνορεόντων·
Od.4.770 ἦ μάλα δὴ γάμον ἄμμι πολυμνήστη βασίλεια
Od.4.771 ἀρτύει, οὐδέ τι οἶδεν ὅ οἱ φόνος υἷι τέτυκται.
Od.4.772 ὣς ἄρα τις εἴπεσκε, τὰ δʼ οὐκ ἴσαν ὡς ἐτέτυκτο.
Od.4.773 τοῖσιν δʼ Ἀντίνοος ἀγορήσατο καὶ μετέειπε·
Od.4.774 δαιμόνιοι, μύθους μὲν ὑπερφιάλους ἀλέασθε
Od.4.775 πάντας ὁμῶς, μή πού τις ἀπαγγείλῃσι καὶ εἴσω.
Od.4.776 ἀλλʼ ἄγε σιγῇ τοῖον ἀναστάντες τελέωμεν
Od.4.777 μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν.
Od.4.778 ὣς εἰπὼν ἐκρίνατʼ ἐείκοσι φῶτας ἀρίστους,
Od.4.779 βὰν δʼ ἰέναι ἐπὶ νῆα θοὴν καὶ θῖνα θαλάσσης.
Od.4.780 νῆα μὲν οὖν πάμπρωτον ἁλὸς βένθοσδε ἔρυσσαν,
Od.4.781 ἐν δʼ ἱστόν τʼ ἐτίθεντο καὶ ἱστία νηὶ μελαίνῃ,
Od.4.782 ἠρτύναντο δʼ ἐρετμὰ τροποῖς ἐν δερματίνοισιν,
Od.4.783 πάντα κατὰ μοῖραν, ἀνά θʼ ἱστία λευκὰ πέτασσαν·
Od.4.784 τεύχεα δέ σφʼ ἤνεικαν ὑπέρθυμοι θεράποντες.
Od.4.785 ὑψοῦ δʼ ἐν νοτίῳ τήν γʼ ὥρμισαν, ἐκ δʼ ἔβαν αὐτοί·
Od.4.786 ἔνθα δὲ δόρπον ἕλοντο, μένον δʼ ἐπὶ ἕσπερον ἐλθεῖν.
Od.4.787 ἡ δʼ ὑπερωίῳ αὖθι περίφρων Πηνελόπεια
Od.4.788 κεῖτʼ ἄρʼ ἄσιτος, ἄπαστος ἐδητύος ἠδὲ ποτῆτος,
Od.4.789 ὁρμαίνουσʼ ἤ οἱ θάνατον φύγοι υἱὸς ἀμύμων,
Od.4.790 ἦ ὅ γʼ ὑπὸ μνηστῆρσιν ὑπερφιάλοισι δαμείη.
Od.4.791 ὅσσα δὲ μερμήριξε λέων ἀνδρῶν ἐν ὁμίλῳ
Od.4.792 δείσας, ὁππότε μιν δόλιον περὶ κύκλον ἄγωσι,
Od.4.793 τόσσα μιν ὁρμαίνουσαν ἐπήλυθε νήδυμος ὕπνος·
Od.4.794 εὗδε δʼ ἀνακλινθεῖσα, λύθεν δέ οἱ ἅψεα πάντα.
Od.4.795 ἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη·
Od.4.796 εἴδωλον ποίησε, δέμας δʼ ἤικτο γυναικί,
Od.4.797 Ἰφθίμῃ, κούρῃ μεγαλήτορος Ἰκαρίοιο,
Od.4.798 τὴν Εὔμηλος ὄπυιε Φερῇς ἔνι οἰκία ναίων.
Od.4.799 πέμπε δέ μιν πρὸς δώματʼ Ὀδυσσῆος θείοιο,
Od.4.800 ἧος Πηνελόπειαν ὀδυρομένην γοόωσαν
Od.4.801 παύσειε κλαυθμοῖο γόοιό τε δακρυόεντος.
Od.4.802 ἐς θάλαμον δʼ εἰσῆλθε παρὰ κληῖδος ἱμάντα,
Od.4.803 στῆ δʼ ἄρʼ ὑπὲρ κεφαλῆς, καί μιν πρὸς μῦθον ἔειπεν·
Od.4.804 εὕδεις, Πηνελόπεια, φίλον τετιημένη ἦτορ;
Od.4.805 οὐ μέν σʼ οὐδὲ ἐῶσι θεοὶ ῥεῖα ζώοντες
Od.4.806 κλαίειν οὐδʼ ἀκάχησθαι, ἐπεί ῥʼ ἔτι νόστιμός ἐστι
Od.4.807 σὸς παῖς· οὐ μὲν γάρ τι θεοῖς ἀλιτήμενός ἐστι.
Od.4.808 τὴν δʼ ἠμείβετʼ ἔπειτα περίφρων Πηνελόπεια,
Od.4.809 ἡδὺ μάλα κνώσσουσʼ ἐν ὀνειρείῃσι πύλῃσιν·
Od.4.810 τίπτε, κασιγνήτη, δεῦρʼ ἤλυθες; οὔ τι πάρος γε
Od.4.811 πωλέʼ, ἐπεὶ μάλα πολλὸν ἀπόπροθι δώματα ναίεις·
Od.4.812 καί με κέλεαι παύσασθαι ὀιζύος ἠδʼ ὀδυνάων
Od.4.813 πολλέων, αἵ μʼ ἐρέθουσι κατὰ φρένα καὶ κατὰ θυμόν,
Od.4.814 ἣ πρὶν μὲν πόσιν ἐσθλὸν ἀπώλεσα θυμολέοντα,
Od.4.815 παντοίῃς ἀρετῇσι κεκασμένον ἐν Δαναοῖσιν,
Od.4.816 ἐσθλόν, τοῦ κλέος εὐρὺ καθʼ Ἑλλάδα καὶ μέσον Ἄργος·
Od.4.817 νῦν αὖ παῖς ἀγαπητὸς ἔβη κοίλης ἐπὶ νηός,
Od.4.818 νήπιος, οὔτε πόνων ἐὺ εἰδὼς οὔτʼ ἀγοράων.
Od.4.819 τοῦ δὴ ἐγὼ καὶ μᾶλλον ὀδύρομαι ἤ περ ἐκείνου·
Od.4.820 τοῦ δʼ ἀμφιτρομέω καὶ δείδια, μή τι πάθῃσιν,
Od.4.821 ἢ ὅ γε τῶν ἐνὶ δήμῳ, ἵνʼ οἴχεται, ἢ ἐνὶ πόντῳ·
Od.4.822 δυσμενέες γὰρ πολλοὶ ἐπʼ αὐτῷ μηχανόωνται,
Od.4.823 ἱέμενοι κτεῖναι πρὶν πατρίδα γαῖαν ἱκέσθαι.
Od.4.824 τὴν δʼ ἀπαμειβόμενον προσέφη εἴδωλον ἀμαυρόν·
Od.4.825 θάρσει, μηδέ τι πάγχυ μετὰ φρεσὶ δείδιθι λίην·
Od.4.826 τοίη γάρ οἱ πομπὸς ἅμʼ ἔρχεται, ἥν τε καὶ ἄλλοι
Od.4.827 ἀνέρες ἠρήσαντο παρεστάμεναι, δύναται γάρ,
Od.4.828 Παλλὰς Ἀθηναίη· σὲ δʼ ὀδυρομένην ἐλεαίρει·
Od.4.829 ἣ νῦν με προέηκε τεῒν τάδε μυθήσασθαι.
Od.4.830 τὴν δʼ αὖτε προσέειπε περίφρων Πηνελόπεια·
Od.4.831 εἰ μὲν δὴ θεός ἐσσι θεοῖό τε ἔκλυες αὐδῆς,
Od.4.832 εἰ δʼ ἄγε μοι καὶ κεῖνον ὀιζυρὸν κατάλεξον,
Od.4.833 ἤ που ἔτι ζώει καὶ ὁρᾷ φάος ἠελίοιο,
Od.4.834 ἦ ἤδη τέθνηκε καὶ εἰν Ἀίδαο δόμοισι.
Od.4.835 τὴν δʼ ἀπαμειβόμενον προσέφη εἴδωλον ἀμαυρόν·
Od.4.836 οὐ μέν τοι κεῖνόν γε διηνεκέως ἀγορεύσω,
Od.4.837 ζώει ὅ γʼ ἦ τέθνηκε· κακὸν δʼ ἀνεμώλια βάζειν.
Od.4.838 ὣς εἰπὸν σταθμοῖο παρὰ κληῖδα λιάσθη
Od.4.839 ἐς πνοιὰς ἀνέμων. ἡ δʼ ἐξ ὕπνου ἀνόρουσε
Od.4.840 κούρη Ἰκαρίοιο· φίλον δέ οἱ ἦτορ ἰάνθη,
Od.4.841 ὥς οἱ ἐναργὲς ὄνειρον ἐπέσσυτο νυκτὸς ἀμολγῷ.
Od.4.842 μνηστῆρες δʼ ἀναβάντες ἐπέπλεον ὑγρὰ κέλευθα
Od.4.843 Τηλεμάχῳ φόνον αἰπὺν ἐνὶ φρεσὶν ὁρμαίνοντες.
Od.4.844 ἔστι δέ τις νῆσος μέσσῃ ἁλὶ πετρήεσσα,
Od.4.845 μεσσηγὺς Ἰθάκης τε Σάμοιό τε παιπαλοέσσης,
Od.4.846 Ἀστερίς, οὐ μεγάλη· λιμένες δʼ ἔνι ναύλοχοι αὐτῇ
Od.4.847 ἀμφίδυμοι· τῇ τόν γε μένον λοχόωντες Ἀχαιοί.
Od.5.1 Ἠὼς δʼ ἐκ λεχέων παρʼ ἀγαυοῦ Τιθωνοῖο
Od.5.2 ὤρνυθʼ, ἵνʼ ἀθανάτοισι φόως φέροι ἠδὲ βροτοῖσιν·
Od.5.3 οἱ δὲ θεοὶ θῶκόνδε καθίζανον, ἐν δʼ ἄρα τοῖσι
Od.5.4 Ζεὺς ὑψιβρεμέτης, οὗ τε κράτος ἐστὶ μέγιστον.
Od.5.5 τοῖσι δʼ Ἀθηναίη λέγε κήδεα πόλλʼ Ὀδυσῆος
Od.5.6 μνησαμένη· μέλε γάρ οἱ ἐὼν ἐν δώμασι νύμφης·
Od.5.7 Ζεῦ πάτερ ἠδʼ ἄλλοι μάκαρες θεοὶ αἰὲν ἐόντες,
Od.5.8 μή τις ἔτι πρόφρων ἀγανὸς καὶ ἤπιος ἔστω
Od.5.9 σκηπτοῦχος βασιλεύς, μηδὲ φρεσὶν αἴσιμα εἰδώς,
Od.5.10 ἀλλʼ αἰεὶ χαλεπός τʼ εἴη καὶ αἴσυλα ῥέζοι·
Od.5.11 ὡς οὔ τις μέμνηται Ὀδυσσῆος θείοιο
Od.5.12 λαῶν οἷσιν ἄνασσε, πατὴρ δʼ ὣς ἤπιος ἦεν.
Od.5.13 ἀλλʼ ὁ μὲν ἐν νήσῳ κεῖται κρατέρʼ ἄλγεα πάσχων
Od.5.14 νύμφης ἐν μεγάροισι Καλυψοῦς, ἥ μιν ἀνάγκῃ
Od.5.15 ἴσχει· ὁ δʼ οὐ δύναται ἣν πατρίδα γαῖαν ἱκέσθαι·
Od.5.16 οὐ γάρ οἱ πάρα νῆες ἐπήρετμοι καὶ ἑταῖροι,
Od.5.17 οἵ κέν μιν πέμποιεν ἐπʼ εὐρέα νῶτα θαλάσσης.
Od.5.18 νῦν αὖ παῖδʼ ἀγαπητὸν ἀποκτεῖναι μεμάασιν
Od.5.19 οἴκαδε νισόμενον· ὁ δʼ ἔβη μετὰ πατρὸς ἀκουὴν
Od.5.20 ἐς Πύλον ἠγαθέην ἠδʼ ἐς Λακεδαίμονα δῖαν.
Od.5.21 τὴν δʼ ἀπαμειβόμενος προσέφη νεφεληγερέτα Ζεύς·
Od.5.22 τέκνον ἐμόν, ποῖόν σε ἔπος φύγεν ἕρκος ὀδόντων.
Od.5.23 οὐ γὰρ δὴ τοῦτον μὲν ἐβούλευσας νόον αὐτή,
Od.5.24 ὡς ἦ τοι κείνους Ὀδυσεὺς ἀποτίσεται ἐλθών;
Od.5.25 Τηλέμαχον δὲ σὺ πέμψον ἐπισταμένως, δύνασαι γάρ,
Od.5.26 ὥς κε μάλʼ ἀσκηθὴς ἣν πατρίδα γαῖαν ἵκηται,
Od.5.27 μνηστῆρες δʼ ἐν νηὶ· παλιμπετὲς ἀπονέωνται.
Od.5.28 ἦ ῥα καὶ Ἑρμείαν, υἱὸν φίλον, ἀντίον ηὔδα·
Od.5.29 Ἑρμεία, σὺ γὰρ αὖτε τά τʼ ἄλλα περ ἄγγελός ἐσσι,
Od.5.30 νύμφῃ ἐυπλοκάμῳ εἰπεῖν νημερτέα βουλήν,
Od.5.31 νόστον Ὀδυσσῆος ταλασίφρονος, ὥς κε νέηται
Od.5.32 οὔτε θεῶν πομπῇ οὔτε θνητῶν ἀνθρώπων·
Od.5.33 ἀλλʼ ὅ γʼ ἐπὶ σχεδίης πολυδέσμου πήματα πάσχων
Od.5.34 ἤματί κʼ εἰκοστῷ Σχερίην ἐρίβωλον ἵκοιτο,
Od.5.35 Φαιήκων ἐς γαῖαν, οἳ ἀγχίθεοι γεγάασιν,
Od.5.36 οἵ κέν μιν περὶ κῆρι θεὸν ὣς τιμήσουσιν,
Od.5.37 πέμψουσιν δʼ ἐν νηὶ φίλην ἐς πατρίδα γαῖαν,
Od.5.38 χαλκόν τε χρυσόν τε ἅλις ἐσθῆτά τε δόντες,
Od.5.39 πόλλʼ, ὅσʼ ἂν οὐδέ ποτε Τροίης ἐξήρατʼ Ὀδυσσεύς,
Od.5.40 εἴ περ ἀπήμων ἦλθε, λαχὼν ἀπὸ ληίδος αἶσαν.
Od.5.41 ὣς γάρ οἱ μοῖρʼ ἐστὶ φίλους τʼ ἰδέειν καὶ ἱκέσθαι
Od.5.42 οἶκον ἐς ὑψόροφον καὶ ἑὴν ἐς πατρίδα γαῖαν.
Od.5.43 ὣς ἔφατʼ, οὐδʼ ἀπίθησε διάκτορος ἀργεϊφόντης.
Od.5.44 αὐτίκʼ ἔπειθʼ ὑπὸ ποσσὶν ἐδήσατο καλὰ πέδιλα,
Od.5.45 ἀμβρόσια χρύσεια, τά μιν φέρον ἠμὲν ἐφʼ ὑγρὴν
Od.5.46 ἠδʼ ἐπʼ ἀπείρονα γαῖαν ἅμα πνοιῇς ἀνέμοιο.
Od.5.47 εἵλετο δὲ ῥάβδον, τῇ τʼ ἀνδρῶν ὄμματα θέλγει,
Od.5.48 ὧν ἐθέλει, τοὺς δʼ αὖτε καὶ ὑπνώοντας ἐγείρει.
Od.5.49 τὴν μετὰ χερσὶν ἔχων πέτετο κρατὺς ἀργεϊφόντης.
Od.5.50 Πιερίην δʼ ἐπιβὰς ἐξ αἰθέρος ἔμπεσε πόντῳ·
Od.5.51 σεύατʼ ἔπειτʼ ἐπὶ κῦμα λάρῳ ὄρνιθι ἐοικώς,
Od.5.52 ὅς τε κατὰ δεινοὺς κόλπους ἁλὸς ἀτρυγέτοιο
Od.5.53 ἰχθῦς ἀγρώσσων πυκινὰ πτερὰ δεύεται ἅλμῃ·
Od.5.54 τῷ ἴκελος πολέεσσιν ὀχήσατο κύμασιν Ἑρμῆς.
Od.5.55 ἀλλʼ ὅτε δὴ τὴν νῆσον ἀφίκετο τηλόθʼ ἐοῦσαν,
Od.5.56 ἔνθʼ ἐκ πόντου βὰς ἰοειδέος ἤπειρόνδε
Od.5.57 ἤιεν, ὄφρα μέγα σπέος ἵκετο, τῷ ἔνι νύμφη
Od.5.58 ναῖεν ἐυπλόκαμος· τὴν δʼ ἔνδοθι τέτμεν ἐοῦσαν.
Od.5.59 πῦρ μὲν ἐπʼ ἐσχαρόφιν μέγα καίετο, τηλόσε δʼ ὀδμὴ
Od.5.60 κέδρου τʼ εὐκεάτοιο θύου τʼ ἀνὰ νῆσον ὀδώδει
Od.5.61 δαιομένων· ἡ δʼ ἔνδον ἀοιδιάουσʼ ὀπὶ καλῇ
Od.5.62 ἱστὸν ἐποιχομένη χρυσείῃ κερκίδʼ ὕφαινεν.
Od.5.63 ὕλη δὲ σπέος ἀμφὶ πεφύκει τηλεθόωσα,
Od.5.64 κλήθρη τʼ αἴγειρός τε καὶ εὐώδης κυπάρισσος.
Od.5.65 ἔνθα δέ τʼ ὄρνιθες τανυσίπτεροι εὐνάζοντο,
Od.5.66 σκῶπές τʼ ἴρηκές τε τανύγλωσσοί τε κορῶναι
Od.5.67 εἰνάλιαι, τῇσίν τε θαλάσσια ἔργα μέμηλεν.
Od.5.68 ἡ δʼ αὐτοῦ τετάνυστο περὶ σπείους γλαφυροῖο
Od.5.69 ἡμερὶς ἡβώωσα, τεθήλει δὲ σταφυλῇσι.
Od.5.70 κρῆναι δʼ ἑξείης πίσυρες ῥέον ὕδατι λευκῷ,
Od.5.71 πλησίαι ἀλλήλων τετραμμέναι ἄλλυδις ἄλλη.
Od.5.72 ἀμφὶ δὲ λειμῶνες μαλακοὶ ἴου ἠδὲ σελίνου
Od.5.73 θήλεον. ἔνθα κʼ ἔπειτα καὶ ἀθάνατός περ ἐπελθὼν
Od.5.74 θηήσαιτο ἰδὼν καὶ τερφθείη φρεσὶν ᾗσιν.
Od.5.75 ἔνθα στὰς θηεῖτο διάκτορος ἀργεϊφόντης.
Od.5.76 αὐτὰρ ἐπεὶ δὴ πάντα ἑῷ θηήσατο θυμῷ,
Od.5.77 αὐτίκʼ ἄρʼ εἰς εὐρὺ σπέος ἤλυθεν. οὐδέ μιν ἄντην
Od.5.78 ἠγνοίησεν ἰδοῦσα Καλυψώ, δῖα θεάων·
Od.5.79 οὐ γάρ τʼ ἀγνῶτες θεοὶ ἀλλήλοισι πέλονται
Od.5.80 ἀθάνατοι, οὐδʼ εἴ τις ἀπόπροθι δώματα ναίει.
Od.5.81 οὐδʼ ἄρʼ Ὀδυσσῆα μεγαλήτορα ἔνδον ἔτετμεν,
Od.5.82 ἀλλʼ ὅ γʼ ἐπʼ ἀκτῆς κλαῖε καθήμενος, ἔνθα πάρος περ,
Od.5.83 δάκρυσι καὶ στοναχῇσι καὶ ἄλγεσι θυμὸν ἐρέχθων.
Od.5.84 πόντον ἐπʼ ἀτρύγετον δερκέσκετο δάκρυα λείβων.
Od.5.85 Ἑρμείαν δʼ ἐρέεινε Καλυψώ, δῖα θεάων,
Od.5.86 ἐν θρόνῳ ἱδρύσασα φαεινῷ σιγαλόεντι·
Od.5.87 τίπτε μοι, Ἑρμεία χρυσόρραπι, εἰλήλουθας
Od.5.88 αἰδοῖός τε φίλος τε; πάρος γε μὲν οὔ τι θαμίζεις.
Od.5.89 αὔδα ὅ τι φρονέεις· τελέσαι δέ με θυμὸς ἄνωγεν,
Od.5.90 εἰ δύναμαι τελέσαι γε καὶ εἰ τετελεσμένον ἐστίν.
Od.5.91 ἀλλʼ ἕπεο προτέρω, ἵνα τοι πὰρ ξείνια θείω.
Od.5.92 ὥς ἄρα φωνήσασα θεὰ παρέθηκε τράπεζαν
Od.5.93 ἀμβροσίης πλήσασα, κέρασσε δὲ νέκταρ ἐρυθρόν.
Od.5.94 αὐτὰρ ὁ πῖνε καὶ ἦσθε διάκτορος ἀργεϊφόντης.
Od.5.95 αὐτὰρ ἐπεὶ δείπνησε καὶ ἤραρε θυμὸν ἐδωδῇ,
Od.5.96 καὶ τότε δή μιν ἔπεσσιν ἀμειβόμενος προσέειπεν·
Od.5.97 εἰρωτᾷς μʼ ἐλθόντα θεὰ θεόν· αὐτὰρ ἐγώ τοι
Od.5.98 νημερτέως τὸν μῦθον ἐνισπήσω· κέλεαι γάρ.
Od.5.99 Ζεὺς ἐμέ γʼ ἠνώγει δεῦρʼ ἐλθέμεν οὐκ ἐθέλοντα·
Od.5.100 τίς δʼ ἂν ἑκὼν τοσσόνδε διαδράμοι ἁλμυρὸν ὕδωρ
Od.5.101 ἄσπετον; οὐδέ τις ἄγχι βροτῶν πόλις, οἵ τε θεοῖσιν
Od.5.102 ἱερά τε ῥέζουσι καὶ ἐξαίτους ἑκατόμβας.
Od.5.103 ἀλλὰ μάλʼ οὔ πως ἔστι Διὸς νόον αἰγιόχοιο
Od.5.104 οὔτε παρεξελθεῖν ἄλλον θεὸν οὔθʼ ἁλιῶσαι.
Od.5.105 φησί τοι ἄνδρα παρεῖναι ὀιζυρώτατον ἄλλων,
Od.5.106 τῶν ἀνδρῶν, οἳ ἄστυ πέρι Πριάμοιο μάχοντο
Od.5.107 εἰνάετες, δεκάτῳ δὲ πόλιν πέρσαντες ἔβησαν
Od.5.108 οἴκαδʼ· ἀτὰρ ἐν νόστῳ Ἀθηναίην ἀλίτοντο,
Od.5.109 ἥ σφιν ἐπῶρσʼ ἄνεμόν τε κακὸν καὶ κύματα μακρά.
Od.5.110 ἔνθʼ ἄλλοι μὲν πάντες ἀπέφθιθεν ἐσθλοὶ ἑταῖροι,
Od.5.111 τὸν δʼ ἄρα δεῦρʼ ἄνεμός τε φέρων καὶ κῦμα πέλασσε.
Od.5.112 τὸν νῦν σʼ ἠνώγειν ἀποπεμπέμεν ὅττι τάχιστα·
Od.5.113 οὐ γάρ οἱ τῇδʼ αἶσα φίλων ἀπονόσφιν ὀλέσθαι,
Od.5.114 ἀλλʼ ἔτι οἱ μοῖρʼ ἐστὶ φίλους τʼ ἰδέειν καὶ ἱκέσθαι
Od.5.115 οἶκον ἐς ὑψόροφον καὶ ἑὴν ἐς πατρίδα γαῖαν.
Od.5.116 ὣς φάτο, ῥίγησεν δὲ Καλυψώ, δῖα θεάων,
Od.5.117 καί μιν φωνήσασʼ ἔπεα πτερόεντα προσηύδα·
Od.5.118 σχέτλιοί ἐστε, θεοί, ζηλήμονες ἔξοχον ἄλλων,
Od.5.119 οἵ τε θεαῖς ἀγάασθε παρʼ ἀνδράσιν εὐνάζεσθαι
Od.5.120 ἀμφαδίην, ἤν τίς τε φίλον ποιήσετʼ ἀκοίτην.
Od.5.121 ὣς μὲν ὅτʼ Ὠρίωνʼ ἕλετο ῥοδοδάκτυλος Ἠώς,
Od.5.122 τόφρα οἱ ἠγάασθε θεοὶ ῥεῖα ζώοντες,
Od.5.123 ἧος ἐν Ὀρτυγίῃ χρυσόθρονος Ἄρτεμις ἁγνὴ
Od.5.124 οἷς ἀγανοῖς βελέεσσιν ἐποιχομένη κατέπεφνεν.
Od.5.125 ὣς δʼ ὁπότʼ Ἰασίωνι ἐυπλόκαμος Δημήτηρ,
Od.5.126 ᾧ θυμῷ εἴξασα, μίγη φιλότητι καὶ εὐνῇ
Od.5.127 νειῷ ἔνι τριπόλῳ· οὐδὲ δὴν ἦεν ἄπυστος
Od.5.128 Ζεύς, ὅς μιν κατέπεφνε βαλὼν ἀργῆτι κεραυνῷ.
Od.5.129 ὥς δʼ αὖ νῦν μοι ἄγασθε, θεοί, βροτὸν ἄνδρα παρεῖναι.
Od.5.130 τὸν μὲν ἐγὼν ἐσάωσα περὶ τρόπιος βεβαῶτα
Od.5.131 οἶον, ἐπεί οἱ νῆα θοὴν ἀργῆτι κεραυνῷ
Od.5.132 Ζεὺς ἔλσας ἐκέασσε μέσῳ ἐνὶ οἴνοπι πόντῳ.
Od.5.133 ἔνθʼ ἄλλοι μὲν πάντες ἀπέφθιθεν ἐσθλοὶ ἑταῖροι,
Od.5.134 τὸν δʼ ἄρα δεῦρʼ ἄνεμός τε φέρων καὶ κῦμα πέλασσε.
Od.5.135 τὸν μὲν ἐγὼ φίλεόν τε καὶ ἔτρεφον, ἠδὲ ἔφασκον
Od.5.136 θήσειν ἀθάνατον καὶ ἀγήραον ἤματα πάντα.
Od.5.137 ἀλλʼ ἐπεὶ οὔ πως ἔστι Διὸς νόον αἰγιόχοιο
Od.5.138 οὔτε παρεξελθεῖν ἄλλον θεὸν οὔθʼ ἁλιῶσαι,
Od.5.139 ἐρρέτω, εἴ μιν κεῖνος ἐποτρύνει καὶ ἀνώγει,
Od.5.140 πόντον ἐπʼ ἀτρύγετον· πέμψω δέ μιν οὔ πῃ ἐγώ γε·
Od.5.141 οὐ γάρ μοι πάρα νῆες ἐπήρετμοι καὶ ἑταῖροι,
Od.5.142 οἵ κέν μιν πέμποιεν ἐπʼ εὐρέα νῶτα θαλάσσης.
Od.5.143 αὐτάρ οἱ πρόφρων ὑποθήσομαι, οὐδʼ ἐπικεύσω,
Od.5.144 ὥς κε μάλʼ ἀσκηθὴς ἣν πατρίδα γαῖαν ἵκηται.
Od.5.145 τὴν δʼ αὖτε προσέειπε διάκτορος ἀργεϊφόντης·
Od.5.146 οὕτω νῦν ἀπόπεμπε, Διὸς δʼ ἐποπίζεο μῆνιν,
Od.5.147 μή πώς τοι μετόπισθε κοτεσσάμενος χαλεπήνῃ.
Od.5.148 ὣς ἄρα φωνήσας ἀπέβη κρατὺς ἀργεϊφόντης·
Od.5.149 ἡ δʼ ἐπʼ Ὀδυσσῆα μεγαλήτορα πότνια νύμφη
Od.5.150 ἤιʼ, ἐπεὶ δὴ Ζηνὸς ἐπέκλυεν ἀγγελιάων.
Od.5.151 τὸν δʼ ἄρʼ ἐπʼ ἀκτῆς εὗρε καθήμενον· οὐδέ ποτʼ ὄσσε
Od.5.152 δακρυόφιν τέρσοντο, κατείβετο δὲ γλυκὺς αἰὼν
Od.5.153 νόστον ὀδυρομένῳ, ἐπεὶ οὐκέτι ἥνδανε νύμφη.
Od.5.154 ἀλλʼ ἦ τοι νύκτας μὲν ἰαύεσκεν καὶ ἀνάγκῃ
Od.5.155 ἐν σπέσσι γλαφυροῖσι παρʼ οὐκ ἐθέλων ἐθελούσῃ·
Od.5.156 ἤματα δʼ ἂμ πέτρῃσι καὶ ἠιόνεσσι καθίζων
Od.5.157 δάκρυσι καὶ στοναχῇσι καὶ ἄλγεσι θυμὸν ἐρέχθων
Od.5.158 πόντον ἐπʼ ἀτρύγετον δερκέσκετο δάκρυα λείβων.
Od.5.159 ἀγχοῦ δʼ ἱσταμένη προσεφώνεε δῖα θεάων·
Od.5.160 κάμμορε, μή μοι ἔτʼ ἐνθάδʼ ὀδύρεο, μηδέ τοι αἰὼν
Od.5.161 φθινέτω· ἤδη γάρ σε μάλα πρόφρασσʼ ἀποπέμψω.
Od.5.162 ἀλλʼ ἄγε δούρατα μακρὰ ταμὼν ἁρμόζεο χαλκῷ
Od.5.163 εὐρεῖαν σχεδίην· ἀτὰρ ἴκρια πῆξαι ἐπʼ αὐτῆς
Od.5.164 ὑψοῦ, ὥς σε φέρῃσιν ἐπʼ ἠεροειδέα πόντον.
Od.5.165 αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν
Od.5.166 ἐνθήσω μενοεικέʼ, ἅ κέν τοι λιμὸν ἐρύκοι,
Od.5.167 εἵματά τʼ ἀμφιέσω· πέμψω δέ τοι οὖρον ὄπισθεν,
Od.5.168 ὥς κε μάλʼ ἀσκηθὴς σὴν πατρίδα γαῖαν ἵκηαι,
Od.5.169 αἴ κε θεοί γʼ ἐθέλωσι, τοὶ οὐρανὸν εὐρὺν ἔχουσιν,
Od.5.170 οἵ μευ φέρτεροί εἰσι νοῆσαί τε κρῆναί τε.
Od.5.171 ὣς φάτο, ῥίγησεν δὲ πολύτλας δῖος Ὀδυσσεύς,
Od.5.172 καί μιν φωνήσας ἔπεα πτερόεντα προσηύδα·
Od.5.173 ἄλλο τι δὴ σύ, θεά, τόδε μήδεαι, οὐδέ τι πομπήν,
Od.5.174 ἥ με κέλεαι σχεδίῃ περάαν μέγα λαῖτμα θαλάσσης,
Od.5.175 δεινόν τʼ ἀργαλέον τε· τὸ δʼ οὐδʼ ἐπὶ νῆες ἐῖσαι
Od.5.176 ὠκύποροι περόωσιν, ἀγαλλόμεναι Διὸς οὔρῳ.
Od.5.177 οὐδʼ ἂν ἐγὼν ἀέκητι σέθεν σχεδίης ἐπιβαίην,
Od.5.178 εἰ μή μοι τλαίης γε, θεά, μέγαν ὅρκον ὀμόσσαι
Od.5.179 μή τί μοι αὐτῷ πῆμα κακὸν βουλευσέμεν ἄλλο.
Od.5.180 ὣς φάτο, μείδησεν δὲ Καλυψὼ δῖα θεάων,
Od.5.181 χειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζεν·
Od.5.182 ἦ δὴ ἀλιτρός γʼ ἐσσὶ καὶ οὐκ ἀποφώλια εἰδώς,
Od.5.183 οἷον δὴ τὸν μῦθον ἐπεφράσθης ἀγορεῦσαι.
Od.5.184 ἴστω νῦν τόδε γαῖα καὶ οὐρανὸς εὐρὺς ὕπερθε
Od.5.185 καὶ τὸ κατειβόμενον Στυγὸς ὕδωρ, ὅς τε μέγιστος
Od.5.186 ὅρκος δεινότατός τε πέλει μακάρεσσι θεοῖσι,
Od.5.187 μή τί τοι αὐτῷ πῆμα κακὸν βουλευσέμεν ἄλλο.
Od.5.188 ἀλλὰ τὰ μὲν νοέω καὶ φράσσομαι, ἅσσʼ ἂν ἐμοί περ
Od.5.189 αὐτῇ μηδοίμην, ὅτε με χρειὼ τόσον ἵκοι·
Od.5.190 καὶ γὰρ ἐμοὶ νόος ἐστὶν ἐναίσιμος, οὐδέ μοι αὐτῇ
Od.5.191 θυμὸς ἐνὶ στήθεσσι σιδήρεος, ἀλλʼ ἐλεήμων.
Od.5.192 ὣς ἄρα φωνήσασʼ ἡγήσατο δῖα θεάων
Od.5.193 καρπαλίμως· ὁ δʼ ἔπειτα μετʼ ἴχνια βαῖνε θεοῖο.
Od.5.194 ἷξον δὲ σπεῖος γλαφυρὸν θεὸς ἠδὲ καὶ ἀνήρ,
Od.5.195 καί ῥʼ ὁ μὲν ἔνθα καθέζετʼ ἐπὶ θρόνου ἔνθεν ἀνέστη
Od.5.196 Ἑρμείας, νύμφη δʼ ἐτίθει πάρα πᾶσαν ἐδωδήν,
Od.5.197 ἔσθειν καὶ πίνειν, οἷα βροτοὶ ἄνδρες ἔδουσιν·
Od.5.198 αὐτὴ δʼ ἀντίον ἷζεν Ὀδυσσῆος θείοιο,
Od.5.199 τῇ δὲ παρʼ ἀμβροσίην δμῳαὶ καὶ νέκταρ ἔθηκαν.
Od.5.200 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.5.201 αὐτὰρ ἐπεὶ τάρπησαν ἐδητύος ἠδὲ ποτῆτος,
Od.5.202 τοῖς ἄρα μύθων ἦρχε Καλυψώ, δῖα θεάων·
Od.5.203 διογενὲς Λαερτιάδη, πολυμήχανʼ Ὀδυσσεῦ,
Od.5.204 οὕτω δὴ οἶκόνδε φίλην ἐς πατρίδα γαῖαν
Od.5.205 αὐτίκα νῦν ἐθέλεις ἰέναι; σὺ δὲ χαῖρε καὶ ἔμπης.
Od.5.206 εἴ γε μὲν εἰδείης σῇσι φρεσὶν ὅσσα τοι αἶσα
Od.5.207 κήδεʼ ἀναπλῆσαι, πρὶν πατρίδα γαῖαν ἱκέσθαι,
Od.5.208 ἐνθάδε κʼ αὖθι μένων σὺν ἐμοὶ τόδε δῶμα φυλάσσοις
Od.5.209 ἀθάνατός τʼ εἴης, ἱμειρόμενός περ ἰδέσθαι
Od.5.210 σὴν ἄλοχον, τῆς τʼ αἰὲν ἐέλδεαι ἤματα πάντα.
Od.5.211 οὐ μέν θην κείνης γε χερείων εὔχομαι εἶναι,
Od.5.212 οὐ δέμας οὐδὲ φυήν, ἐπεὶ οὔ πως οὐδὲ ἔοικεν
Od.5.213 θνητὰς ἀθανάτῃσι δέμας καὶ εἶδος ἐρίζειν.
Od.5.214 τὴν δʼ ἀπαμειβόμενος προσέφη πολύμητις Ὀδυσσεύς·
Od.5.215 πότνα θεά, μή μοι τόδε χώεο· οἶδα καὶ αὐτὸς
Od.5.216 πάντα μάλʼ, οὕνεκα σεῖο περίφρων Πηνελόπεια
Od.5.217 εἶδος ἀκιδνοτέρη μέγεθός τʼ εἰσάντα ἰδέσθαι·
Od.5.218 ἡ μὲν γὰρ βροτός ἐστι, σὺ δʼ ἀθάνατος καὶ ἀγήρως.
Od.5.219 ἀλλὰ καὶ ὣς ἐθέλω καὶ ἐέλδομαι ἤματα πάντα
Od.5.220 οἴκαδέ τʼ ἐλθέμεναι καὶ νόστιμον ἦμαρ ἰδέσθαι.
Od.5.221 εἰ δʼ αὖ τις ῥαίῃσι θεῶν ἐνὶ οἴνοπι πόντῳ,
Od.5.222 τλήσομαι ἐν στήθεσσιν ἔχων ταλαπενθέα θυμόν·
Od.5.223 ἤδη γὰρ μάλα πολλὰ πάθον καὶ πολλὰ μόγησα
Od.5.224 κύμασι καὶ πολέμῳ· μετὰ καὶ τόδε τοῖσι γενέσθω.
Od.5.225 ὣς ἔφατʼ, ἠέλιος δʼ ἄρʼ ἔδυ καὶ ἐπὶ κνέφας ἦλθεν·
Od.5.226 ἐλθόντες δʼ ἄρα τώ γε μυχῷ σπείους γλαφυροῖο
Od.5.227 τερπέσθην φιλότητι, παρʼ ἀλλήλοισι μένοντες.
Od.5.228 ἦμος δʼ ἠριγένεια φάνη ῥοδοδάκτυλος Ἠώς,
Od.5.229 αὐτίχʼ ὁ μὲν χλαῖνάν τε χιτῶνά τε ἕννυτʼ Ὀδυσσεύς,
Od.5.230 αὐτὴ δʼ ἀργύφεον φᾶρος μέγα ἕννυτο νύμφη,
Od.5.231 λεπτὸν καὶ χαρίεν, περὶ δὲ ζώνην βάλετʼ ἰξυῖ
Od.5.232 καλὴν χρυσείην, κεφαλῇ δʼ ἐφύπερθε καλύπτρην.
Od.5.233 καὶ τότʼ Ὀδυσσῆι μεγαλήτορι μήδετο πομπήν·
Od.5.234 δῶκέν οἱ πέλεκυν μέγαν, ἄρμενον ἐν παλάμῃσι,
Od.5.235 χάλκεον, ἀμφοτέρωθεν ἀκαχμένον· αὐτὰρ ἐν αὐτῷ
Od.5.236 στειλειὸν περικαλλὲς ἐλάινον, εὖ ἐναρηρός·
Od.5.237 δῶκε δʼ ἔπειτα σκέπαρνον ἐύξοον· ἦρχε δʼ ὁδοῖο
Od.5.238 νήσου ἐπʼ ἐσχατιῆς, ὅθι δένδρεα μακρὰ πεφύκει,
Od.5.239 κλήθρη τʼ αἴγειρός τʼ, ἐλάτη τʼ ἦν οὐρανομήκης,
Od.5.240 αὖα πάλαι, περίκηλα, τά οἱ πλώοιεν ἐλαφρῶς.
Od.5.241 αὐτὰρ ἐπεὶ δὴ δεῖξʼ, ὅθι δένδρεα μακρὰ πεφύκει,
Od.5.242 ἡ μὲν ἔβη πρὸς δῶμα Καλυψώ, δῖα θεάων,
Od.5.243 αὐτὰρ ὁ τάμνετο δοῦρα· θοῶς δέ οἱ ἤνυτο ἔργον.
Od.5.244 εἴκοσι δʼ ἔκβαλε πάντα, πελέκκησεν δʼ ἄρα χαλκῷ,
Od.5.245 ξέσσε δʼ ἐπισταμένως καὶ ἐπὶ στάθμην ἴθυνεν.
Od.5.246 τόφρα δʼ ἔνεικε τέρετρα Καλυψώ, δῖα θεάων·
Od.5.247 τέτρηνεν δʼ ἄρα πάντα καὶ ἥρμοσεν ἀλλήλοισιν,
Od.5.248 γόμφοισιν δʼ ἄρα τήν γε καὶ ἁρμονίῃσιν ἄρασσεν.
Od.5.249 ὅσσον τίς τʼ ἔδαφος νηὸς τορνώσεται ἀνὴρ
Od.5.250 φορτίδος εὐρείης, ἐὺ εἰδὼς τεκτοσυνάων,
Od.5.251 τόσσον ἔπʼ εὐρεῖαν σχεδίην ποιήσατʼ Ὀδυσσεύς.
Od.5.252 ἴκρια δὲ στήσας, ἀραρὼν θαμέσι σταμίνεσσι,
Od.5.253 ποίει· ἀτὰρ μακρῇσιν ἐπηγκενίδεσσι τελεύτα.
Od.5.254 ἐν δʼ ἱστὸν ποίει καὶ ἐπίκριον ἄρμενον αὐτῷ·
Od.5.255 πρὸς δʼ ἄρα πηδάλιον ποιήσατο, ὄφρʼ ἰθύνοι.
Od.5.256 φράξε δέ μιν ῥίπεσσι διαμπερὲς οἰσυΐνῃσι
Od.5.257 κύματος εἶλαρ ἔμεν· πολλὴν δʼ ἐπεχεύατο ὕλην.
Od.5.258 τόφρα δὲ φάρεʼ ἔνεικε Καλυψώ, δῖα θεάων,
Od.5.259 ἱστία ποιήσασθαι· ὁ δʼ εὖ τεχνήσατο καὶ τά.
Od.5.260 ἐν δʼ ὑπέρας τε κάλους τε πόδας τʼ ἐνέδησεν ἐν αὐτῇ,
Od.5.261 μοχλοῖσιν δʼ ἄρα τήν γε κατείρυσεν εἰς ἅλα δῖαν.
Od.5.262 τέτρατον ἦμαρ ἔην, καὶ τῷ τετέλεστο ἅπαντα·
Od.5.263 τῷ δʼ ἄρα πέμπτῳ πέμπʼ ἀπὸ νήσου δῖα Καλυψώ,
Od.5.264 εἵματά τʼ ἀμφιέσασα θυώδεα καὶ λούσασα.
Od.5.265 ἐν δέ οἱ ἀσκὸν ἔθηκε θεὰ μέλανος οἴνοιο
Od.5.266 τὸν ἕτερον, ἕτερον δʼ ὕδατος μέγαν, ἐν δὲ καὶ ᾖα
Od.5.267 κωρύκῳ· ἐν δέ οἱ ὄψα τίθει μενοεικέα πολλά·
Od.5.268 οὖρον δὲ προέηκεν ἀπήμονά τε λιαρόν τε.
Od.5.269 γηθόσυνος δʼ οὔρῳ πέτασʼ ἱστία δῖος Ὀδυσσεύς.
Od.5.270 αὐτὰρ ὁ πηδαλίῳ ἰθύνετο τεχνηέντως
Od.5.271 ἥμενος, οὐδέ οἱ ὕπνος ἐπὶ βλεφάροισιν ἔπιπτεν
Od.5.272 Πληιάδας τʼ ἐσορῶντι καὶ ὀψὲ δύοντα Βοώτην
Od.5.273 Ἄρκτον θʼ, ἣν καὶ ἄμαξαν ἐπίκλησιν καλέουσιν,
Od.5.274 ἥ τʼ αὐτοῦ στρέφεται καί τʼ Ὠρίωνα δοκεύει,
Od.5.275 οἴη δʼ ἄμμορός ἐστι λοετρῶν Ὠκεανοῖο·
Od.5.276 τὴν γὰρ δή μιν ἄνωγε Καλυψώ, δῖα θεάων,
Od.5.277 ποντοπορευέμεναι ἐπʼ ἀριστερὰ χειρὸς ἔχοντα.
Od.5.278 ἑπτὰ δὲ καὶ δέκα μὲν πλέεν ἤματα ποντοπορεύων,
Od.5.279 ὀκτωκαιδεκάτῃ δʼ ἐφάνη ὄρεα σκιόεντα
Od.5.280 γαίης Φαιήκων, ὅθι τʼ ἄγχιστον πέλεν αὐτῷ·
Od.5.281 εἴσατο δʼ ὡς ὅτε ῥινὸν ἐν ἠεροειδέι πόντῳ.
Od.5.282 τὸν δʼ ἐξ Αἰθιόπων ἀνιὼν κρείων ἐνοσίχθων
Od.5.283 τηλόθεν ἐκ Σολύμων ὀρέων ἴδεν· εἴσατο γάρ οἱ
Od.5.284 πόντον ἐπιπλώων. ὁ δʼ ἐχώσατο κηρόθι μᾶλλον,
Od.5.285 κινήσας δὲ κάρη προτὶ ὃν μυθήσατο θυμόν·
Od.5.286 ὢ πόποι, ἦ μάλα δὴ μετεβούλευσαν θεοὶ ἄλλως
Od.5.287 ἀμφʼ Ὀδυσῆι ἐμεῖο μετʼ Αἰθιόπεσσιν ἐόντος,
Od.5.288 καὶ δὴ Φαιήκων γαίης σχεδόν, ἔνθα οἱ αἶσα
Od.5.289 ἐκφυγέειν μέγα πεῖραρ ὀιζύος, ἥ μιν ἱκάνει.
Od.5.290 ἀλλʼ ἔτι μέν μίν φημι ἅδην ἐλάαν κακότητος.
Od.5.291 ὣς εἰπὼν σύναγεν νεφέλας, ἐτάραξε δὲ πόντον
Od.5.292 χερσὶ τρίαιναν ἑλών· πάσας δʼ ὀρόθυνεν ἀέλλας
Od.5.293 παντοίων ἀνέμων, σὺν δὲ νεφέεσσι κάλυψε
Od.5.294 γαῖαν ὁμοῦ καὶ πόντον· ὀρώρει δʼ οὐρανόθεν νύξ.
Od.5.295 σὺν δʼ Εὖρός τε Νότος τʼ ἔπεσον Ζέφυρός τε δυσαὴς
Od.5.296 καὶ Βορέης αἰθρηγενέτης, μέγα κῦμα κυλίνδων.
Od.5.297 καὶ τότʼ Ὀδυσσῆος λύτο γούνατα καὶ φίλον ἦτορ,
Od.5.298 ὀχθήσας δʼ ἄρα εἶπε πρὸς ὃν μεγαλήτορα θυμόν·
Od.5.299 ὤ μοι ἐγὼ δειλός, τί νύ μοι μήκιστα γένηται;
Od.5.300 δείδω μὴ δὴ πάντα θεὰ νημερτέα εἶπεν,
Od.5.301 ἥ μʼ ἔφατʼ ἐν πόντῳ, πρὶν πατρίδα γαῖαν ἱκέσθαι,
Od.5.302 ἄλγεʼ ἀναπλήσειν· τὰ δὲ δὴ νῦν πάντα τελεῖται.
Od.5.303 οἵοισιν νεφέεσσι περιστέφει οὐρανὸν εὐρὺν
Od.5.304 Ζεύς, ἐτάραξε δὲ πόντον, ἐπισπέρχουσι δʼ ἄελλαι
Od.5.305 παντοίων ἀνέμων. νῦν μοι σῶς αἰπὺς ὄλεθρος.
Od.5.306 τρὶς μάκαρες Δαναοὶ καὶ τετράκις, οἳ τότʼ ὄλοντο
Od.5.307 Τροίῃ ἐν εὐρείῃ χάριν Ἀτρεΐδῃσι φέροντες.
Od.5.308 ὡς δὴ ἐγώ γʼ ὄφελον θανέειν καὶ πότμον ἐπισπεῖν
Od.5.309 ἤματι τῷ ὅτε μοι πλεῖστοι χαλκήρεα δοῦρα
Od.5.310 Τρῶες ἐπέρριψαν περὶ Πηλεΐωνι θανόντι.
Od.5.311 τῷ κʼ ἔλαχον κτερέων, καί μευ κλέος ἦγον Ἀχαιοί·
Od.5.312 νῦν δέ λευγαλέῳ θανάτῳ εἵμαρτο ἁλῶναι.
Od.5.313 ὣς ἄρα μιν εἰπόντʼ ἔλασεν μέγα κῦμα κατʼ ἄκρης
Od.5.314 δεινὸν ἐπεσσύμενον, περὶ δὲ σχεδίην ἐλέλιξε.
Od.5.315 τῆλε δʼ ἀπὸ σχεδίης αὐτὸς πέσε, πηδάλιον δὲ
Od.5.316 ἐκ χειρῶν προέηκε· μέσον δέ οἱ ἱστὸν ἔαξεν
Od.5.317 δεινὴ μισγομένων ἀνέμων ἐλθοῦσα θύελλα,
Od.5.318 τηλοῦ δὲ σπεῖρον καὶ ἐπίκριον ἔμπεσε πόντῳ.
Od.5.319 τὸν δʼ ἄρʼ ὑπόβρυχα θῆκε πολὺν χρόνον, οὐδʼ ἐδυνάσθη
Od.5.320 αἶψα μάλʼ ἀνσχεθέειν μεγάλου ὑπὸ κύματος ὁρμῆς·
Od.5.321 εἵματα γάρ ῥʼ ἐβάρυνε, τά οἱ πόρε δῖα Καλυψώ.
Od.5.322 ὀψὲ δὲ δή ῥʼ ἀνέδυ, στόματος δʼ ἐξέπτυσεν ἅλμην
Od.5.323 πικρήν, ἥ οἱ πολλὴ ἀπὸ κρατὸς κελάρυζεν.
Od.5.324 ἀλλʼ οὐδʼ ὣς σχεδίης ἐπελήθετο, τειρόμενός περ,
Od.5.325 ἀλλὰ μεθορμηθεὶς ἐνὶ κύμασιν ἐλλάβετʼ αὐτῆς,
Od.5.326 ἐν μέσσῃ δὲ καθῖζε τέλος θανάτου ἀλεείνων.
Od.5.327 τὴν δʼ ἐφόρει μέγα κῦμα κατὰ ῥόον ἔνθα καὶ ἔνθα.
Od.5.328 ὡς δʼ ὅτʼ ὀπωρινὸς Βορέης φορέῃσιν ἀκάνθας
Od.5.329 ἂμ πεδίον, πυκιναὶ δὲ πρὸς ἀλλήλῃσιν ἔχονται,
Od.5.330 ὣς τὴν ἂμ πέλαγος ἄνεμοι φέρον ἔνθα καὶ ἔνθα·
Od.5.331 ἄλλοτε μέν τε Νότος Βορέῃ προβάλεσκε φέρεσθαι,
Od.5.332 ἄλλοτε δʼ αὖτʼ Εὖρος Ζεφύρῳ εἴξασκε διώκειν.
Od.5.333 τὸν δὲ ἴδεν Κάδμου θυγάτηρ, καλλίσφυρος Ἰνώ,
Od.5.334 Λευκοθέη, ἣ πρὶν μὲν ἔην βροτὸς αὐδήεσσα,
Od.5.335 νῦν δʼ ἁλὸς ἐν πελάγεσσι θεῶν ἒξ ἔμμορε τιμῆς.
Od.5.336 ἥ ῥʼ Ὀδυσῆʼ ἐλέησεν ἀλώμενον, ἄλγεʼ ἔχοντα,
Od.5.337 αἰθυίῃ δʼ ἐικυῖα ποτῇ ἀνεδύσετο λίμνης,
Od.5.338 ἷζε δʼ ἐπὶ σχεδίης πολυδέσμου εἶπέ τε μῦθον·
Od.5.339 κάμμορε, τίπτε τοι ὧδε Ποσειδάων ἐνοσίχθων
Od.5.340 ὠδύσατʼ ἐκπάγλως, ὅτι τοι κακὰ πολλὰ φυτεύει;
Od.5.341 οὐ μὲν δή σε καταφθίσει μάλα περ μενεαίνων.
Od.5.342 ἀλλὰ μάλʼ ὧδʼ ἔρξαι, δοκέεις δέ μοι οὐκ ἀπινύσσειν·
Od.5.343 εἵματα ταῦτʼ ἀποδὺς σχεδίην ἀνέμοισι φέρεσθαι
Od.5.344 κάλλιπʼ, ἀτὰρ χείρεσσι νέων ἐπιμαίεο νόστου
Od.5.345 γαίης Φαιήκων, ὅθι τοι μοῖρʼ ἐστὶν ἀλύξαι.
Od.5.346 τῆ δέ, τόδε κρήδεμνον ὑπὸ στέρνοιο τανύσσαι
Od.5.347 ἄμβροτον· οὐδέ τί τοι παθέειν δέος οὐδʼ ἀπολέσθαι.
Od.5.348 αὐτὰρ ἐπὴν χείρεσσιν ἐφάψεαι ἠπείροιο,
Od.5.349 ἂψ ἀπολυσάμενος βαλέειν εἰς οἴνοπα πόντον
Od.5.350 πολλὸν ἀπʼ ἠπείρου, αὐτὸς δʼ ἀπονόσφι τραπέσθαι.
Od.5.351 ὣς ἄρα φωνήσασα θεὰ κρήδεμνον ἔδωκεν,
Od.5.352 αὐτὴ δʼ ἂψ ἐς πόντον ἐδύσετο κυμαίνοντα
Od.5.353 αἰθυίῃ ἐικυῖα· μέλαν δέ ἑ κῦμα κάλυψεν.
Od.5.354 αὐτὰρ ὁ μερμήριξε πολύτλας δῖος Ὀδυσσεύς,
Od.5.355 ὀχθήσας δʼ ἄρα εἶπε πρὸς ὃν μεγαλήτορα θυμόν·
Od.5.356 ὤ μοι ἐγώ, μή τίς μοι ὑφαίνῃσιν δόλον αὖτε
Od.5.357 ἀθανάτων, ὅ τέ με σχεδίης ἀποβῆναι ἀνώγει.
Od.5.358 ἀλλὰ μάλʼ οὔ πω πείσομʼ, ἐπεὶ ἑκὰς ὀφθαλμοῖσιν
Od.5.359 γαῖαν ἐγὼν ἰδόμην, ὅθι μοι φάτο φύξιμον εἶναι.
Od.5.360 ἀλλὰ μάλʼ ὧδʼ ἔρξω, δοκέει δέ μοι εἶναι ἄριστον·
Od.5.361 ὄφρʼ ἂν μέν κεν δούρατʼ ἐν ἁρμονίῃσιν ἀρήρῃ,
Od.5.362 τόφρʼ αὐτοῦ μενέω καὶ τλήσομαι ἄλγεα πάσχων·
Od.5.363 αὐτὰρ ἐπὴν δή μοι σχεδίην διὰ κῦμα τινάξῃ,
Od.5.364 νήξομʼ, ἐπεὶ οὐ μέν τι πάρα προνοῆσαι ἄμεινον.
Od.5.365 ἧος ὁ ταῦθʼ ὥρμαινε κατὰ φρένα καὶ κατὰ θυμόν,
Od.5.366 ὦρσε δʼ ἐπὶ μέγα κῦμα Ποσειδάων ἐνοσίχθων,
Od.5.367 δεινόν τʼ ἀργαλέον τε, κατηρεφές, ἤλασε δʼ αὐτόν.
Od.5.368 ὡς δʼ ἄνεμος ζαὴς ἠΐων θημῶνα τινάξῃ
Od.5.369 καρφαλέων· τὰ μὲν ἄρ τε διεσκέδασʼ ἄλλυδις ἄλλῃ·
Od.5.370 ὣς τῆς δούρατα μακρὰ διεσκέδασʼ. αὐτὰρ Ὀδυσσεὺς
Od.5.371 ἀμφʼ ἑνὶ δούρατι βαῖνε, κέληθʼ ὡς ἵππον ἐλαύνων,
Od.5.372 εἵματα δʼ ἐξαπέδυνε, τά οἱ πόρε δῖα Καλυψώ.
Od.5.373 αὐτίκα δὲ κρήδεμνον ὑπὸ στέρνοιο τάνυσσεν,
Od.5.374 αὐτὸς δὲ πρηνὴς ἁλὶ κάππεσε, χεῖρε πετάσσας,
Od.5.375 νηχέμεναι μεμαώς. ἴδε δὲ κρείων ἐνοσίχθων,
Od.5.376 κινήσας δὲ κάρη προτὶ ὃν μυθήσατο θυμόν·
Od.5.377 οὕτω νῦν κακὰ πολλὰ παθὼν ἀλόω κατὰ πόντον,
Od.5.378 εἰς ὅ κεν ἀνθρώποισι διοτρεφέεσσι μιγήῃς.
Od.5.379 ἀλλʼ οὐδʼ ὥς σε ἔολπα ὀνόσσεσθαι κακότητος.
Od.5.380 ὣς ἄρα φωνήσας ἵμασεν καλλίτριχας ἵππους,
Od.5.381 ἵκετο δʼ εἰς Αἰγάς, ὅθι οἱ κλυτὰ δώματʼ ἔασιν.
Od.5.382 αὐτὰρ Ἀθηναίη κούρη Διὸς ἄλλʼ ἐνόησεν.
Od.5.383 ἦ τοι τῶν ἄλλων ἀνέμων κατέδησε κελεύθους,
Od.5.384 παύσασθαι δʼ ἐκέλευσε καὶ εὐνηθῆναι ἅπαντας·
Od.5.385 ὦρσε δʼ ἐπὶ κραιπνὸν Βορέην, πρὸ δὲ κύματʼ ἔαξεν,
Od.5.386 ἧος ὃ Φαιήκεσσι φιληρέτμοισι μιγείη
Od.5.387 διογενὴς Ὀδυσεὺς θάνατον καὶ κῆρας ἀλύξας.
Od.5.388 ἔνθα δύω νύκτας δύο τʼ ἤματα κύματι πηγῷ
Od.5.389 πλάζετο, πολλὰ δέ οἱ κραδίη προτιόσσετʼ ὄλεθρον.
Od.5.390 ἀλλʼ ὅτε δὴ τρίτον ἦμαρ ἐυπλόκαμος τέλεσʼ Ἠώς,
Od.5.391 καὶ τότʼ ἔπειτʼ ἄνεμος μὲν ἐπαύσατο ἠδὲ γαλήνη
Od.5.392 ἔπλετο νηνεμίη· ὁ δʼ ἄρα σχεδὸν εἴσιδε γαῖαν
Od.5.393 ὀξὺ μάλα προϊδών, μεγάλου ὑπὸ κύματος ἀρθείς.
Od.5.394 ὡς δʼ ὅτʼ ἂν ἀσπάσιος βίοτος παίδεσσι φανήῃ
Od.5.395 πατρός, ὃς ἐν νούσῳ κεῖται κρατέρʼ ἄλγεα πάσχων,
Od.5.396 δηρὸν τηκόμενος, στυγερὸς δέ οἱ ἔχραε δαίμων,
Od.5.397 ἀσπάσιον δʼ ἄρα τόν γε θεοὶ κακότητος ἔλυσαν,
Od.5.398 ὣς Ὀδυσεῖ ἀσπαστὸν ἐείσατο γαῖα καὶ ὕλη,
Od.5.399 νῆχε δʼ ἐπειγόμενος ποσὶν ἠπείρου ἐπιβῆναι.
Od.5.400 ἀλλʼ ὅτε τόσσον ἀπῆν ὅσσον τε γέγωνε βοήσας,
Od.5.401 καὶ δὴ δοῦπον ἄκουσε ποτὶ σπιλάδεσσι θαλάσσης·
Od.5.402 ῥόχθει γὰρ μέγα κῦμα ποτὶ ξερὸν ἠπείροιο
Od.5.403 δεινὸν ἐρευγόμενον, εἴλυτο δὲ πάνθʼ ἁλὸς ἄχνῃ·
Od.5.404 οὐ γὰρ ἔσαν λιμένες νηῶν ὄχοι, οὐδʼ ἐπιωγαί.
Od.5.405 ἀλλʼ ἀκταὶ προβλῆτες ἔσαν σπιλάδες τε πάγοι τε·
Od.5.406 καὶ τότʼ Ὀδυσσῆος λύτο γούνατα καὶ φίλον ἦτορ,
Od.5.407 ὀχθήσας δʼ ἄρα εἶπε πρὸς ὃν μεγαλήτορα θυμόν·
Od.5.408 ὤ μοι, ἐπεὶ δὴ γαῖαν ἀελπέα δῶκεν ἰδέσθαι
Od.5.409 Ζεύς, καὶ δὴ τόδε λαῖτμα διατμήξας ἐπέρησα,
Od.5.410 ἔκβασις οὔ πῃ φαίνεθʼ ἁλὸς πολιοῖο θύραζε·
Od.5.411 ἔκτοσθεν μὲν γὰρ πάγοι ὀξέες, ἀμφὶ δὲ κῦμα
Od.5.412 βέβρυχεν ῥόθιον, λισσὴ δʼ ἀναδέδρομε πέτρη,
Od.5.413 ἀγχιβαθὴς δὲ θάλασσα, καὶ οὔ πως ἔστι πόδεσσι
Od.5.414 στήμεναι ἀμφοτέροισι καὶ ἐκφυγέειν κακότητα·
Od.5.415 μή πώς μʼ ἐκβαίνοντα βάλῃ λίθακι ποτὶ πέτρῃ
Od.5.416 κῦμα μέγʼ ἁρπάξαν· μελέη δέ μοι ἔσσεται ὁρμή.
Od.5.417 εἰ δέ κʼ ἔτι προτέρω παρανήξομαι, ἤν που ἐφεύρω
Od.5.418 ἠιόνας τε παραπλῆγας λιμένας τε θαλάσσης,
Od.5.419 δείδω μή μʼ ἐξαῦτις ἀναρπάξασα θύελλα
Od.5.420 πόντον ἐπʼ ἰχθυόεντα φέρῃ βαρέα στενάχοντα,
Od.5.421 ἠέ τί μοι καὶ κῆτος ἐπισσεύῃ μέγα δαίμων
Od.5.422 ἐξ ἁλός, οἷά τε πολλὰ τρέφει κλυτὸς Ἀμφιτρίτη·
Od.5.423 οἶδα γάρ, ὥς μοι ὀδώδυσται κλυτὸς ἐννοσίγαιος.
Od.5.424 ἧος ὁ ταῦθʼ ὥρμαινε κατὰ φρένα καὶ κατὰ θυμόν,
Od.5.425 τόφρα δέ μιν μέγα κῦμα φέρε τρηχεῖαν ἐπʼ ἀκτήν.
Od.5.426 ἔνθα κʼ ἀπὸ ῥινοὺς δρύφθη, σὺν δʼ ὀστέʼ ἀράχθη,
Od.5.427 εἰ μὴ ἐπὶ φρεσὶ θῆκε θεά, γλαυκῶπις Ἀθήνη·
Od.5.428 ἀμφοτέρῃσι δὲ χερσὶν ἐπεσσύμενος λάβε πέτρης,
Od.5.429 τῆς ἔχετο στενάχων, ἧος μέγα κῦμα παρῆλθε.
Od.5.430 καὶ τὸ μὲν ὣς ὑπάλυξε, παλιρρόθιον δέ μιν αὖτις
Od.5.431 πλῆξεν ἐπεσσύμενον, τηλοῦ δέ μιν ἔμβαλε πόντῳ.
Od.5.432 ὡς δʼ ὅτε πουλύποδος θαλάμης ἐξελκομένοιο
Od.5.433 πρὸς κοτυληδονόφιν πυκιναὶ λάιγγες ἔχονται,
Od.5.434 ὣς τοῦ πρὸς πέτρῃσι θρασειάων ἀπὸ χειρῶν
Od.5.435 ῥινοὶ ἀπέδρυφθεν· τὸν δὲ μέγα κῦμα κάλυψεν.
Od.5.436 ἔνθα κε δὴ δύστηνος ὑπὲρ μόρον ὤλετʼ Ὀδυσσεύς,
Od.5.437 εἰ μὴ ἐπιφροσύνην δῶκε γλαυκῶπις Ἀθήνη.
Od.5.438 κύματος ἐξαναδύς, τά τʼ ἐρεύγεται ἤπειρόνδε,
Od.5.439 νῆχε παρέξ, ἐς γαῖαν ὁρώμενος, εἴ που ἐφεύροι
Od.5.440 ἠιόνας τε παραπλῆγας λιμένας τε θαλάσσης.
Od.5.441 ἀλλʼ ὅτε δὴ ποταμοῖο κατὰ στόμα καλλιρόοιο
Od.5.442 ἷξε νέων, τῇ δή οἱ ἐείσατο χῶρος ἄριστος,
Od.5.443 λεῖος πετράων, καὶ ἐπὶ σκέπας ἦν ἀνέμοιο,
Od.5.444 ἔγνω δὲ προρέοντα καὶ εὔξατο ὃν κατὰ θυμόν·
Od.5.445 κλῦθι, ἄναξ, ὅτις ἐσσί· πολύλλιστον δέ σʼ ἱκάνω,
Od.5.446 φεύγων ἐκ πόντοιο Ποσειδάωνος ἐνιπάς.
Od.5.447 αἰδοῖος μέν τʼ ἐστὶ καὶ ἀθανάτοισι θεοῖσιν
Od.5.448 ἀνδρῶν ὅς τις ἵκηται ἀλώμενος, ὡς καὶ ἐγὼ νῦν
Od.5.449 σόν τε ῥόον σά τε γούναθʼ ἱκάνω πολλὰ μογήσας.
Od.5.450 ἀλλʼ ἐλέαιρε, ἄναξ· ἱκέτης δέ τοι εὔχομαι εἶναι.
Od.5.451 ὣς φάθʼ, ὁ δʼ αὐτίκα παῦσεν ἑὸν ῥόον, ἔσχε δὲ κῦμα,
Od.5.452 πρόσθε δέ οἱ ποίησε γαλήνην, τὸν δʼ ἐσάωσεν
Od.5.453 ἐς ποταμοῦ προχοάς. ὁ δʼ ἄρʼ ἄμφω γούνατʼ ἔκαμψε
Od.5.454 χεῖράς τε στιβαράς. ἁλὶ γὰρ δέδμητο φίλον κῆρ.
Od.5.455 ᾤδεε δὲ χρόα πάντα, θάλασσα δὲ κήκιε πολλὴ
Od.5.456 ἂν στόμα τε ῥῖνάς θʼ· ὁ δʼ ἄρʼ ἄπνευστος καὶ ἄναυδος
Od.5.457 κεῖτʼ ὀλιγηπελέων, κάματος δέ μιν αἰνὸς ἵκανεν.
Od.5.458 ἀλλʼ ὅτε δή ῥʼ ἄμπνυτο καὶ ἐς φρένα θυμὸς ἀγέρθη,
Od.5.459 καὶ τότε δὴ κρήδεμνον ἀπὸ ἕο λῦσε θεοῖο.
Od.5.460 καὶ τὸ μὲν ἐς ποταμὸν ἁλιμυρήεντα μεθῆκεν,
Od.5.461 ἂψ δʼ ἔφερεν μέγα κῦμα κατὰ ῥόον, αἶψα δʼ ἄρʼ Ἰνὼ
Od.5.462 δέξατο χερσὶ φίλῃσιν· ὁ δʼ ἐκ ποταμοῖο λιασθεὶς
Od.5.463 σχοίνῳ ὑπεκλίνθη, κύσε δὲ ζείδωρον ἄρουραν.
Od.5.464 ὀχθήσας δʼ ἄρα εἶπε πρὸς ὃν μεγαλήτορα θυμόν·
Od.5.465 ὤ μοι ἐγώ, τί πάθω; τί νύ μοι μήκιστα γένηται;
Od.5.466 εἰ μέν κʼ ἐν ποταμῷ δυσκηδέα νύκτα φυλάσσω,
Od.5.467 μή μʼ ἄμυδις στίβη τε κακὴ καὶ θῆλυς ἐέρση
Od.5.468 ἐξ ὀλιγηπελίης δαμάσῃ κεκαφηότα θυμόν·
Od.5.469 αὔρη δʼ ἐκ ποταμοῦ ψυχρὴ πνέει ἠῶθι πρό.
Od.5.470 εἰ δέ κεν ἐς κλιτὺν ἀναβὰς καὶ δάσκιον ὕλην
Od.5.471 θάμνοις ἐν πυκινοῖσι καταδράθω, εἴ με μεθείη
Od.5.472 ῥῖγος καὶ κάματος, γλυκερὸς δέ μοι ὕπνος ἐπέλθῃ,
Od.5.473 δείδω, μὴ θήρεσσιν ἕλωρ καὶ κύρμα γένωμαι.
Od.5.474 ὣς ἄρα οἱ φρονέοντι δοάσσατο κέρδιον εἶναι·
Od.5.475 βῆ ῥʼ ἴμεν εἰς ὕλην· τὴν δὲ σχεδὸν ὕδατος εὗρεν
Od.5.476 ἐν περιφαινομένῳ· δοιοὺς δʼ ἄρʼ ὑπήλυθε θάμνους,
Od.5.477 ἐξ ὁμόθεν πεφυῶτας· ὁ μὲν φυλίης, ὁ δʼ ἐλαίης.
Od.5.478 τοὺς μὲν ἄρʼ οὔτʼ ἀνέμων διάη μένος ὑγρὸν ἀέντων,
Od.5.479 οὔτε ποτʼ ἠέλιος φαέθων ἀκτῖσιν ἔβαλλεν,
Od.5.480 οὔτʼ ὄμβρος περάασκε διαμπερές· ὣς ἄρα πυκνοὶ
Od.5.481 ἀλλήλοισιν ἔφυν ἐπαμοιβαδίς· οὓς ὑπʼ Ὀδυσσεὺς
Od.5.482 δύσετʼ. ἄφαρ δʼ εὐνὴν ἐπαμήσατο χερσὶ φίλῃσιν
Od.5.483 εὐρεῖαν· φύλλων γὰρ ἔην χύσις ἤλιθα πολλή,
Od.5.484 ὅσσον τʼ ἠὲ δύω ἠὲ τρεῖς ἄνδρας ἔρυσθαι
Od.5.485 ὥρῃ χειμερίῃ, εἰ καὶ μάλα περ χαλεπαίνοι.
Od.5.486 τὴν μὲν ἰδὼν γήθησε πολύτλας δῖος Ὀδυσσεύς,
Od.5.487 ἐν δʼ ἄρα μέσσῃ λέκτο, χύσιν δʼ ἐπεχεύατο φύλλων.
Od.5.488 ὡς δʼ ὅτε τις δαλὸν σποδιῇ ἐνέκρυψε μελαίνῃ
Od.5.489 ἀγροῦ ἐπʼ ἐσχατιῆς, ᾧ μὴ πάρα γείτονες ἄλλοι,
Od.5.490 σπέρμα πυρὸς σώζων, ἵνα μή ποθεν ἄλλοθεν αὔοι,
Od.5.491 ὣς Ὀδυσεὺς φύλλοισι καλύψατο· τῷ δʼ ἄρʼ Ἀθήνη
Od.5.492 ὕπνον ἐπʼ ὄμμασι χεῦʼ, ἵνα μιν παύσειε τάχιστα
Od.5.493 δυσπονέος καμάτοιο φίλα βλέφαρʼ ἀμφικαλύψας.
Od.6.1 ὣς ὁ μὲν ἔνθα καθεῦδε πολύτλας δῖος Ὀδυσσεὺς
Od.6.2 ὕπνῳ καὶ καμάτῳ ἀρημένος· αὐτὰρ Ἀθήνη
Od.6.3 βῆ ῥʼ ἐς Φαιήκων ἀνδρῶν δῆμόν τε πόλιν τε,
Od.6.4 οἳ πρὶν μέν ποτʼ ἔναιον ἐν εὐρυχόρῳ Ὑπερείῃ,
Od.6.5 ἀγχοῦ Κυκλώπων ἀνδρῶν ὑπερηνορεόντων,
Od.6.6 οἵ σφεας σινέσκοντο, βίηφι δὲ φέρτεροι ἦσαν.
Od.6.7 ἔνθεν ἀναστήσας ἄγε Ναυσίθοος θεοειδής,
Od.6.8 εἷσεν δὲ Σχερίῃ, ἑκὰς ἀνδρῶν ἀλφηστάων,
Od.6.9 ἀμφὶ δὲ τεῖχος ἔλασσε πόλει, καὶ ἐδείματο οἴκους,
Od.6.10 καὶ νηοὺς ποίησε θεῶν, καὶ ἐδάσσατʼ ἀρούρας.
Od.6.11 ἀλλʼ ὁ μὲν ἤδη κηρὶ δαμεὶς Ἄϊδόσδε βεβήκει,
Od.6.12 Ἀλκίνοος δὲ τότʼ ἦρχε, θεῶν ἄπο μήδεα εἰδώς.
Od.6.13 τοῦ μὲν ἔβη πρὸς δῶμα θεά, γλαυκῶπις Ἀθήνη,
Od.6.14 νόστον Ὀδυσσῆι μεγαλήτορι μητιόωσα.
Od.6.15 βῆ δʼ ἴμεν ἐς θάλαμον πολυδαίδαλον, ᾧ ἔνι κούρη
Od.6.16 κοιμᾶτʼ ἀθανάτῃσι φυὴν καὶ εἶδος ὁμοίη,
Od.6.17 Ναυσικάα, θυγάτηρ μεγαλήτορος Ἀλκινόοιο,
Od.6.18 πὰρ δὲ δύʼ ἀμφίπολοι, Χαρίτων ἄπο κάλλος ἔχουσαι,
Od.6.19 σταθμοῖιν ἑκάτερθε· θύραι δʼ ἐπέκειντο φαειναί.
Od.6.20 ἡ δʼ ἀνέμου ὡς πνοιὴ ἐπέσσυτο δέμνια κούρης,
Od.6.21 στῆ δʼ ἄρʼ ὑπὲρ κεφαλῆς, καί μιν πρὸς μῦθον ἔειπεν,
Od.6.22 εἰδομένη κούρῃ ναυσικλειτοῖο Δύμαντος,
Od.6.23 ἥ οἱ ὁμηλικίη μὲν ἔην, κεχάριστο δὲ θυμῷ.
Od.6.24 τῇ μιν ἐεισαμένη προσέφη γλαυκῶπις Ἀθήνη·
Od.6.25 Ναυσικάα, τί νύ σʼ ὧδε μεθήμονα γείνατο μήτηρ;
Od.6.26 εἵματα μέν τοι κεῖται ἀκηδέα σιγαλόεντα,
Od.6.27 σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν
Od.6.28 ἕννυσθαι, τὰ δὲ τοῖσι παρασχεῖν, οἵ κέ σʼ ἄγωνται.
Od.6.29 ἐκ γάρ τοι τούτων φάτις ἀνθρώπους ἀναβαίνει
Od.6.30 ἐσθλή, χαίρουσιν δὲ πατὴρ καὶ πότνια μήτηρ.
Od.6.31 ἀλλʼ ἴομεν πλυνέουσαι ἅμʼ ἠοῖ φαινομένηφι·
Od.6.32 καί τοι ἐγὼ συνέριθος ἅμʼ ἕψομαι, ὄφρα τάχιστα
Od.6.33 ἐντύνεαι, ἐπεὶ οὔ τοι ἔτι δὴν παρθένος ἔσσεαι·
Od.6.34 ἤδη γάρ σε μνῶνται ἀριστῆες κατὰ δῆμον
Od.6.35 πάντων Φαιήκων, ὅθι τοι γένος ἐστὶ καὶ αὐτῇ.
Od.6.36 ἀλλʼ ἄγʼ ἐπότρυνον πατέρα κλυτὸν ἠῶθι πρὸ
Od.6.37 ἡμιόνους καὶ ἄμαξαν ἐφοπλίσαι, ἥ κεν ἄγῃσι
Od.6.38 ζῶστρά τε καὶ πέπλους καὶ ῥήγεα σιγαλόεντα.
Od.6.39 καὶ δὲ σοὶ ὧδʼ αὐτῇ πολὺ κάλλιον ἠὲ πόδεσσιν
Od.6.40 ἔρχεσθαι· πολλὸν γὰρ ἀπὸ πλυνοί εἰσι πόληος.
Od.6.41 ἡ μὲν ἄρʼ ὣς εἰποῦσʼ ἀπέβη γλαυκῶπις Ἀθήνη
Od.6.42 Οὔλυμπόνδʼ, ὅθι φασὶ θεῶν ἕδος ἀσφαλὲς αἰεὶ
Od.6.43 ἔμμεναι. οὔτʼ ἀνέμοισι τινάσσεται οὔτε ποτʼ ὄμβρῳ
Od.6.44 δεύεται οὔτε χιὼν ἐπιπίλναται, ἀλλὰ μάλʼ αἴθρη
Od.6.45 πέπταται ἀνέφελος, λευκὴ δʼ ἐπιδέδρομεν αἴγλη·
Od.6.46 τῷ ἔνι τέρπονται μάκαρες θεοὶ ἤματα πάντα.
Od.6.47 ἔνθʼ ἀπέβη γλαυκῶπις, ἐπεὶ διεπέφραδε κούρῃ.
Od.6.48 αὐτίκα δʼ Ἠὼς ἦλθεν ἐύθρονος, ἥ μιν ἔγειρε
Od.6.49 Ναυσικάαν ἐύπεπλον· ἄφαρ δʼ ἀπεθαύμασʼ ὄνειρον,
Od.6.50 βῆ δʼ ἰέναι διὰ δώμαθʼ, ἵνʼ ἀγγείλειε τοκεῦσιν,
Od.6.51 πατρὶ φίλῳ καὶ μητρί· κιχήσατο δʼ ἔνδον ἐόντας·
Od.6.52 ἡ μὲν ἐπʼ ἐσχάρῃ ἧστο σὺν ἀμφιπόλοισι γυναιξὶν
Od.6.53 ἠλάκατα στρωφῶσʼ ἁλιπόρφυρα· τῷ δὲ θύραζε
Od.6.54 ἐρχομένῳ ξύμβλητο μετὰ κλειτοὺς βασιλῆας
Od.6.55 ἐς βουλήν, ἵνα μιν κάλεον Φαίηκες ἀγαυοί.
Od.6.56 ἡ δὲ μάλʼ ἄγχι στᾶσα φίλον πατέρα προσέειπε·
Od.6.57 πάππα φίλʼ, οὐκ ἂν δή μοι ἐφοπλίσσειας ἀπήνην
Od.6.58 ὑψηλὴν ἐύκυκλον, ἵνα κλυτὰ εἵματʼ ἄγωμαι
Od.6.59 ἐς ποταμὸν πλυνέουσα, τά μοι ῥερυπωμένα κεῖται;
Od.6.60 καὶ δὲ σοὶ αὐτῷ ἔοικε μετὰ πρώτοισιν ἐόντα
Od.6.61 βουλὰς βουλεύειν καθαρὰ χροΐ εἵματʼ ἔχοντα.
Od.6.62 πέντε δέ τοι φίλοι υἷες ἐνὶ μεγάροις γεγάασιν,
Od.6.63 οἱ δύʼ ὀπυίοντες, τρεῖς δʼ ἠίθεοι θαλέθοντες·
Od.6.64 οἱ δʼ αἰεὶ ἐθέλουσι νεόπλυτα εἵματʼ ἔχοντες
Od.6.65 ἐς χορὸν ἔρχεσθαι· τὰ δʼ ἐμῇ φρενὶ πάντα μέμηλεν.
Od.6.66 ὣς ἔφατʼ· αἴδετο γὰρ θαλερὸν γάμον ἐξονομῆναι
Od.6.67 πατρὶ φίλῳ. ὁ δὲ πάντα νόει καὶ ἀμείβετο μύθῳ·
Od.6.68 οὔτε τοι ἡμιόνων φθονέω, τέκος, οὔτε τευ ἄλλου.
Od.6.69 ἔρχευ· ἀτάρ τοι δμῶες ἐφοπλίσσουσιν ἀπήνην
Od.6.70 ὑψηλὴν ἐύκυκλον, ὑπερτερίῃ ἀραρυῖαν.
Od.6.71 ὣς εἰπὼν δμώεσσιν ἐκέκλετο, τοὶ δʼ ἐπίθοντο.
Od.6.72 οἱ μὲν ἄρʼ ἐκτὸς ἄμαξαν ἐύτροχον ἡμιονείην
Od.6.73 ὥπλεον, ἡμιόνους θʼ ὕπαγον ζεῦξάν θʼ ὑπʼ ἀπήνῃ·
Od.6.74 κούρη δʼ ἐκ θαλάμοιο φέρεν ἐσθῆτα φαεινήν.
Od.6.75 καὶ τὴν μὲν κατέθηκεν ἐυξέστῳ ἐπʼ ἀπήνῃ,
Od.6.76 μήτηρ δʼ ἐν κίστῃ ἐτίθει μενοεικέʼ ἐδωδὴν
Od.6.77 παντοίην, ἐν δʼ ὄψα τίθει, ἐν δʼ οἶνον ἔχευεν
Od.6.78 ἀσκῷ ἐν αἰγείῳ· κούρη δʼ ἐπεβήσετʼ ἀπήνης.
Od.6.79 δῶκεν δὲ χρυσέῃ ἐν ληκύθῳ ὑγρὸν ἔλαιον,
Od.6.80 ἧος χυτλώσαιτο σὺν ἀμφιπόλοισι γυναιξίν.
Od.6.81 ἡ δʼ ἔλαβεν μάστιγα καὶ ἡνία σιγαλόεντα,
Od.6.82 μάστιξεν δʼ ἐλάαν· καναχὴ δʼ ἦν ἡμιόνοιιν.
Od.6.83 αἱ δʼ ἄμοτον τανύοντο, φέρον δʼ ἐσθῆτα καὶ αὐτήν,
Od.6.84 οὐκ οἴην, ἅμα τῇ γε καὶ ἀμφίπολοι κίον ἄλλαι.
Od.6.85 αἱ δʼ ὅτε δὴ ποταμοῖο ῥόον περικαλλέʼ ἵκοντο,
Od.6.86 ἔνθʼ ἦ τοι πλυνοὶ ἦσαν ἐπηετανοί, πολὺ δʼ ὕδωρ
Od.6.87 καλὸν ὑπεκπρόρεεν μάλα περ ῥυπόωντα καθῆραι,
Od.6.88 ἔνθʼ αἵ γʼ ἡμιόνους μὲν ὑπεκπροέλυσαν ἀπήνης.
Od.6.89 καὶ τὰς μὲν σεῦαν ποταμὸν πάρα δινήεντα
Od.6.90 τρώγειν ἄγρωστιν μελιηδέα· ταὶ δʼ ἀπʼ ἀπήνης
Od.6.91 εἵματα χερσὶν ἕλοντο καὶ ἐσφόρεον μέλαν ὕδωρ,
Od.6.92 στεῖβον δʼ ἐν βόθροισι θοῶς ἔριδα προφέρουσαι.
Od.6.93 αὐτὰρ ἐπεὶ πλῦνάν τε κάθηράν τε ῥύπα πάντα,
Od.6.94 ἑξείης πέτασαν παρὰ θῖνʼ ἁλός, ἧχι μάλιστα
Od.6.95 λάιγγας ποτὶ χέρσον ἀποπλύνεσκε θάλασσα.
Od.6.96 αἱ δὲ λοεσσάμεναι καὶ χρισάμεναι λίπʼ ἐλαίῳ
Od.6.97 δεῖπνον ἔπειθʼ εἵλοντο παρʼ ὄχθῃσιν ποταμοῖο,
Od.6.98 εἵματα δʼ ἠελίοιο μένον τερσήμεναι αὐγῇ.
Od.6.99 αὐτὰρ ἐπεὶ σίτου τάρφθεν δμῳαί τε καὶ αὐτή,
Od.6.100 σφαίρῃ ταὶ δʼ ἄρʼ ἔπαιζον, ἀπὸ κρήδεμνα βαλοῦσαι·
Od.6.101 τῇσι δὲ Ναυσικάα λευκώλενος ἤρχετο μολπῆς.
Od.6.102 οἵη δʼ Ἄρτεμις εἶσι κατʼ οὔρεα ἰοχέαιρα,
Od.6.103 ἢ κατὰ Τηΰγετον περιμήκετον ἢ Ἐρύμανθον,
Od.6.104 τερπομένη κάπροισι καὶ ὠκείῃς ἐλάφοισι·
Od.6.105 τῇ δέ θʼ ἅμα νύμφαι, κοῦραι Διὸς αἰγιόχοιο,
Od.6.106 ἀγρονόμοι παίζουσι, γέγηθε δέ τε φρένα Λητώ·
Od.6.107 πασάων δʼ ὑπὲρ ἥ γε κάρη ἔχει ἠδὲ μέτωπα,
Od.6.108 ῥεῖά τʼ ἀριγνώτη πέλεται, καλαὶ δέ τε πᾶσαι·
Od.6.109 ὣς ἥ γʼ ἀμφιπόλοισι μετέπρεπε παρθένος ἀδμής.
Od.6.110 ἀλλʼ ὅτε δὴ ἄρʼ ἔμελλε πάλιν οἶκόνδε νέεσθαι
Od.6.111 ζεύξασʼ ἡμιόνους πτύξασά τε εἵματα καλά,
Od.6.112 ἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη,
Od.6.113 ὡς Ὀδυσεὺς ἔγροιτο, ἴδοι τʼ ἐυώπιδα κούρην,
Od.6.114 ἥ οἱ Φαιήκων ἀνδρῶν πόλιν ἡγήσαιτο.
Od.6.115 σφαῖραν ἔπειτʼ ἔρριψε μετʼ ἀμφίπολον βασίλεια·
Od.6.116 ἀμφιπόλου μὲν ἅμαρτε, βαθείῃ δʼ ἔμβαλε δίνῃ·
Od.6.117 αἱ δʼ ἐπὶ μακρὸν ἄυσαν· ὁ δʼ ἔγρετο δῖος Ὀδυσσεύς,
Od.6.118 ἑζόμενος δʼ ὥρμαινε κατὰ φρένα καὶ κατὰ θυμόν·
Od.6.119 ὤ μοι ἐγώ, τέων αὖτε βροτῶν ἐς γαῖαν ἱκάνω;
Od.6.120 ἦ ῥʼ οἵ γʼ ὑβρισταί τε καὶ ἄγριοι οὐδὲ δίκαιοι,
Od.6.121 ἦε φιλόξεινοι καί σφιν νόος ἐστὶ θεουδής;
Od.6.122 ὥς τέ με κουράων ἀμφήλυθε θῆλυς ἀυτή·
Od.6.123 νυμφάων, αἳ ἔχουσʼ ὀρέων αἰπεινὰ κάρηνα
Od.6.124 καὶ πηγὰς ποταμῶν καὶ πίσεα ποιήεντα.
Od.6.125 ἦ νύ που ἀνθρώπων εἰμὶ σχεδὸν αὐδηέντων;
Od.6.126 ἀλλʼ ἄγʼ ἐγὼν αὐτὸς πειρήσομαι ἠδὲ ἴδωμαι.
Od.6.127 ὣς εἰπὼν θάμνων ὑπεδύσετο δῖος Ὀδυσσεύς,
Od.6.128 ἐκ πυκινῆς δʼ ὕλης πτόρθον κλάσε χειρὶ παχείῃ
Od.6.129 φύλλων, ὡς ῥύσαιτο περὶ χροῒ μήδεα φωτός.
Od.6.130 βῆ δʼ ἴμεν ὥς τε λέων ὀρεσίτροφος ἀλκὶ πεποιθώς,
Od.6.131 ὅς τʼ εἶσʼ ὑόμενος καὶ ἀήμενος, ἐν δέ οἱ ὄσσε
Od.6.132 δαίεται· αὐτὰρ ὁ βουσὶ μετέρχεται ἢ ὀίεσσιν
Od.6.133 ἠὲ μετʼ ἀγροτέρας ἐλάφους· κέλεται δέ ἑ γαστὴρ
Od.6.134 μήλων πειρήσοντα καὶ ἐς πυκινὸν δόμον ἐλθεῖν·
Od.6.135 ὣς Ὀδυσεὺς κούρῃσιν ἐυπλοκάμοισιν ἔμελλε
Od.6.136 μίξεσθαι, γυμνός περ ἐών· χρειὼ γὰρ ἵκανε.
Od.6.137 σμερδαλέος δʼ αὐτῇσι φάνη κεκακωμένος ἅλμῃ,
Od.6.138 τρέσσαν δʼ ἄλλυδις ἄλλη ἐπʼ ἠιόνας προὐχούσας·
Od.6.139 οἴη δʼ Ἀλκινόου θυγάτηρ μένε· τῇ γὰρ Ἀθήνη
Od.6.140 θάρσος ἐνὶ φρεσὶ θῆκε καὶ ἐκ δέος εἵλετο γυίων.
Od.6.141 στῆ δʼ ἄντα σχομένη· ὁ δὲ μερμήριξεν Ὀδυσσεύς,
Od.6.142 ἢ γούνων λίσσοιτο λαβὼν ἐυώπιδα κούρην,
Od.6.143 ἦ αὔτως ἐπέεσσιν ἀποσταδὰ μειλιχίοισι
Od.6.144 λίσσοιτʼ, εἰ δείξειε πόλιν καὶ εἵματα δοίη.
Od.6.145 ὣς ἄρα οἱ φρονέοντι δοάσσατο κέρδιον εἶναι,
Od.6.146 λίσσεσθαι ἐπέεσσιν ἀποσταδὰ μειλιχίοισι,
Od.6.147 μή οἱ γοῦνα λαβόντι χολώσαιτο φρένα κούρη.
Od.6.148 αὐτίκα μειλίχιον καὶ κερδαλέον φάτο μῦθον.
Od.6.149 γουνοῦμαί σε, ἄνασσα· θεός νύ τις, ἦ βροτός ἐσσι;
Od.6.150 εἰ μέν τις θεός ἐσσι, τοὶ οὐρανὸν εὐρὺν ἔχουσιν,
Od.6.151 Ἀρτέμιδί σε ἐγώ γε, Διὸς κούρῃ μεγάλοιο,
Od.6.152 εἶδός τε μέγεθός τε φυήν τʼ ἄγχιστα ἐίσκω·
Od.6.153 εἰ δέ τίς ἐσσι βροτῶν, τοὶ ἐπὶ χθονὶ ναιετάουσιν,
Od.6.154 τρὶς μάκαρες μὲν σοί γε πατὴρ καὶ πότνια μήτηρ,
Od.6.155 τρὶς μάκαρες δὲ κασίγνητοι· μάλα πού σφισι θυμὸς
Od.6.156 αἰὲν ἐυφροσύνῃσιν ἰαίνεται εἵνεκα σεῖο,
Od.6.157 λευσσόντων τοιόνδε θάλος χορὸν εἰσοιχνεῦσαν.
Od.6.158 κεῖνος δʼ αὖ περὶ κῆρι μακάρτατος ἔξοχον ἄλλων,
Od.6.159 ὅς κέ σʼ ἐέδνοισι βρίσας οἶκόνδʼ ἀγάγηται.
Od.6.160 οὐ γάρ πω τοιοῦτον ἴδον βροτὸν ὀφθαλμοῖσιν,
Od.6.161 οὔτʼ ἄνδρʼ οὔτε γυναῖκα· σέβας μʼ ἔχει εἰσορόωντα.
Od.6.162 Δήλῳ δή ποτε τοῖον Ἀπόλλωνος παρὰ βωμῷ
Od.6.163 φοίνικος νέον ἔρνος ἀνερχόμενον ἐνόησα·
Od.6.164 ἦλθον γὰρ καὶ κεῖσε, πολὺς δέ μοι ἕσπετο λαός,
Od.6.165 τὴν ὁδὸν ᾗ δὴ μέλλεν ἐμοὶ κακὰ κήδεʼ ἔσεσθαι.
Od.6.166 ὣς δʼ αὔτως καὶ κεῖνο ἰδὼν ἐτεθήπεα θυμῷ
Od.6.167 δήν, ἐπεὶ οὔ πω τοῖον ἀνήλυθεν ἐκ δόρυ γαίης,
Od.6.168 ὡς σέ, γύναι, ἄγαμαί τε τέθηπά τε, δείδια δʼ αἰνῶς
Od.6.169 γούνων ἅψασθαι· χαλεπὸν δέ με πένθος ἱκάνει.
Od.6.170 χθιζὸς ἐεικοστῷ φύγον ἤματι οἴνοπα πόντον·
Od.6.171 τόφρα δέ μʼ αἰεὶ κῦμʼ ἐφόρει κραιπναί τε θύελλαι
Od.6.172 νήσου ἀπʼ Ὠγυγίης. νῦν δʼ ἐνθάδε κάββαλε δαίμων,
Od.6.173 ὄφρʼ ἔτι που καὶ τῇδε πάθω κακόν· οὐ γὰρ ὀίω
Od.6.174 παύσεσθʼ, ἀλλʼ ἔτι πολλὰ θεοὶ τελέουσι πάροιθεν.
Od.6.175 ἀλλά, ἄνασσʼ, ἐλέαιρε· σὲ γὰρ κακὰ πολλὰ μογήσας
Od.6.176 ἐς πρώτην ἱκόμην, τῶν δʼ ἄλλων οὔ τινα οἶδα
Od.6.177 ἀνθρώπων, οἳ τήνδε πόλιν καὶ γαῖαν ἔχουσιν.
Od.6.178 ἄστυ δέ μοι δεῖξον, δὸς δὲ ῥάκος ἀμφιβαλέσθαι,
Od.6.179 εἴ τί που εἴλυμα σπείρων ἔχες ἐνθάδʼ ἰοῦσα.
Od.6.180 σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς,
Od.6.181 ἄνδρα τε καὶ οἶκον, καὶ ὁμοφροσύνην ὀπάσειαν
Od.6.182 ἐσθλήν· οὐ μὲν γὰρ τοῦ γε κρεῖσσον καὶ ἄρειον,
Od.6.183 ἢ ὅθʼ ὁμοφρονέοντε νοήμασιν οἶκον ἔχητον
Od.6.184 ἀνὴρ ἠδὲ γυνή· πόλλʼ ἄλγεα δυσμενέεσσι,
Od.6.185 χάρματα δʼ εὐμενέτῃσι, μάλιστα δέ τʼ ἔκλυον αὐτοί.
Od.6.186 τὸν δʼ αὖ Ναυσικάα λευκώλενος ἀντίον ηὔδα·
Od.6.187 ξεῖνʼ, ἐπεὶ οὔτε κακῷ οὔτʼ ἄφρονι φωτὶ ἔοικας·
Od.6.188 Ζεὺς δʼ αὐτὸς νέμει ὄλβον Ὀλύμπιος ἀνθρώποισιν,
Od.6.189 ἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ·
Od.6.190 καί που σοὶ τάδʼ ἔδωκε, σὲ δὲ χρὴ τετλάμεν ἔμπης.
Od.6.191 νῦν δʼ, ἐπεὶ ἡμετέρην τε πόλιν καὶ γαῖαν ἱκάνεις,
Od.6.192 οὔτʼ οὖν ἐσθῆτος δευήσεαι οὔτε τευ ἄλλου,
Od.6.193 ὧν ἐπέοιχʼ ἱκέτην ταλαπείριον ἀντιάσαντα.
Od.6.194 ἄστυ δέ τοι δείξω, ἐρέω δέ τοι οὔνομα λαῶν.
Od.6.195 Φαίηκες μὲν τήνδε πόλιν καὶ γαῖαν ἔχουσιν,
Od.6.196 εἰμὶ δʼ ἐγὼ θυγάτηρ μεγαλήτορος Ἀλκινόοιο,
Od.6.197 τοῦ δʼ ἐκ Φαιήκων ἔχεται κάρτος τε βίη τε.
Od.6.198 ἦ ῥα καὶ ἀμφιπόλοισιν ἐυπλοκάμοισι κέλευσε·
Od.6.199 στῆτέ μοι, ἀμφίπολοι· πόσε φεύγετε φῶτα ἰδοῦσαι;
Od.6.200 ἦ μή πού τινα δυσμενέων φάσθʼ ἔμμεναι ἀνδρῶν;
Od.6.201 οὐκ ἔσθʼ οὗτος ἀνὴρ διερὸς βροτὸς οὐδὲ γένηται,
Od.6.202 ὅς κεν Φαιήκων ἀνδρῶν ἐς γαῖαν ἵκηται
Od.6.203 δηιοτῆτα φέρων· μάλα γὰρ φίλοι ἀθανάτοισιν.
Od.6.204 οἰκέομεν δʼ ἀπάνευθε πολυκλύστῳ ἐνὶ πόντῳ,
Od.6.205 ἔσχατοι, οὐδέ τις ἄμμι βροτῶν ἐπιμίσγεται ἄλλος.
Od.6.206 ἀλλʼ ὅδε τις δύστηνος ἀλώμενος ἐνθάδʼ ἱκάνει,
Od.6.207 τὸν νῦν χρὴ κομέειν· πρὸς γὰρ Διός εἰσιν ἅπαντες
Od.6.208 ξεῖνοί τε πτωχοί τε, δόσις δʼ ὀλίγη τε φίλη τε.
Od.6.209 ἀλλὰ δότʼ, ἀμφίπολοι, ξείνῳ βρῶσίν τε πόσιν τε,
Od.6.210 λούσατέ τʼ ἐν ποταμῷ, ὅθʼ ἐπὶ σκέπας ἔστʼ ἀνέμοιο.
Od.6.211 ὣς ἔφαθʼ, αἱ δʼ ἔσταν τε καὶ ἀλλήλῃσι κέλευσαν,
Od.6.212 κὰδ δʼ ἄρʼ Ὀδυσσῆʼ εἷσαν ἐπὶ σκέπας, ὡς ἐκέλευσεν
Od.6.213 Ναυσικάα θυγάτηρ μεγαλήτορος Ἀλκινόοιο·
Od.6.214 πὰρ δʼ ἄρα οἱ φᾶρός τε χιτῶνά τε εἵματʼ ἔθηκαν,
Od.6.215 δῶκαν δὲ χρυσέῃ ἐν ληκύθῳ ὑγρὸν ἔλαιον,
Od.6.216 ἤνωγον δʼ ἄρα μιν λοῦσθαι ποταμοῖο ῥοῇσιν.
Od.6.217 δή ῥα τότʼ ἀμφιπόλοισι μετηύδα δῖος Ὀδυσσεύς·
Od.6.218 ἀμφίπολοι, στῆθʼ οὕτω ἀπόπροθεν, ὄφρʼ ἐγὼ αὐτὸς
Od.6.219 ἅλμην ὤμοιιν ἀπολούσομαι, ἀμφὶ δʼ ἐλαίῳ
Od.6.220 χρίσομαι· ἦ γὰρ δηρὸν ἀπὸ χροός ἐστιν ἀλοιφή.
Od.6.221 ἄντην δʼ οὐκ ἂν ἐγώ γε λοέσσομαι· αἰδέομαι γὰρ
Od.6.222 γυμνοῦσθαι κούρῃσιν ἐυπλοκάμοισι μετελθών.
Od.6.223 ὣς ἔφαθʼ, αἱ δʼ ἀπάνευθεν ἴσαν, εἶπον δʼ ἄρα κούρῃ.
Od.6.224 αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς
Od.6.225 ἅλμην, ἥ οἱ νῶτα καὶ εὐρέας ἄμπεχεν ὤμους,
Od.6.226 ἐκ κεφαλῆς δʼ ἔσμηχεν ἁλὸς χνόον ἀτρυγέτοιο.
Od.6.227 αὐτὰρ ἐπεὶ δὴ πάντα λοέσσατο καὶ λίπʼ ἄλειψεν,
Od.6.228 ἀμφὶ δὲ εἵματα ἕσσαθʼ ἅ οἱ πόρε παρθένος ἀδμής,
Od.6.229 τὸν μὲν Ἀθηναίη θῆκεν Διὸς ἐκγεγαυῖα
Od.6.230 μείζονά τʼ εἰσιδέειν καὶ πάσσονα, κὰδ δὲ κάρητος
Od.6.231 οὔλας ἧκε κόμας, ὑακινθίνῳ ἄνθει ὁμοίας.
Od.6.232 ὡς δʼ ὅτε τις χρυσὸν περιχεύεται ἀργύρῳ ἀνὴρ
Od.6.233 ἴδρις, ὃν Ἥφαιστος δέδαεν καὶ Παλλὰς Ἀθήνη
Od.6.234 τέχνην παντοίην, χαρίεντα δὲ ἔργα τελείει,
Od.6.235 ὣς ἄρα τῷ κατέχευε χάριν κεφαλῇ τε καὶ ὤμοις.
Od.6.236 ἕζετʼ ἔπειτʼ ἀπάνευθε κιὼν ἐπὶ θῖνα θαλάσσης,
Od.6.237 κάλλεϊ καὶ χάρισι στίλβων· θηεῖτο δὲ κούρη.
Od.6.238 δή ῥα τότʼ ἀμφιπόλοισιν ἐυπλοκάμοισι μετηύδα·
Od.6.239 κλῦτέ μευ, ἀμφίπολοι λευκώλενοι, ὄφρα τι εἴπω.
Od.6.240 οὐ πάντων ἀέκητι θεῶν, οἳ Ὄλυμπον ἔχουσιν,
Od.6.241 Φαιήκεσσʼ ὅδʼ ἀνὴρ ἐπιμίσγεται ἀντιθέοισι·
Od.6.242 πρόσθεν μὲν γὰρ δή μοι ἀεικέλιος δέατʼ εἶναι,
Od.6.243 νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.
Od.6.244 αἲ γὰρ ἐμοὶ τοιόσδε πόσις κεκλημένος εἴη
Od.6.245 ἐνθάδε ναιετάων, καὶ οἱ ἅδοι αὐτόθι μίμνειν.
Od.6.246 ἀλλὰ δότʼ, ἀμφίπολοι, ξείνῳ βρῶσίν τε πόσιν τε.
Od.6.247 ὣς ἔφαθʼ, αἱ δʼ ἄρα τῆς μάλα μὲν κλύον ἠδʼ ἐπίθοντο,
Od.6.248 πὰρ δʼ ἄρʼ Ὀδυσσῆι ἔθεσαν βρῶσίν τε πόσιν τε.
Od.6.249 ἦ τοι ὁ πῖνε καὶ ἦσθε πολύτλας δῖος Ὀδυσσεὺς
Od.6.250 ἁρπαλέως· δηρὸν γὰρ ἐδητύος ἦεν ἄπαστος.
Od.6.251 αὐτὰρ Ναυσικάα λευκώλενος ἄλλʼ ἐνόησεν·
Od.6.252 εἵματʼ ἄρα πτύξασα τίθει καλῆς ἐπʼ ἀπήνης,
Od.6.253 ζεῦξεν δʼ ἡμιόνους κρατερώνυχας, ἂν δʼ ἔβη αὐτή,
Od.6.254 ὤτρυνεν δʼ Ὀδυσῆα, ἔπος τʼ ἔφατʼ ἔκ τʼ ὀνόμαζεν·
Od.6.255 ὄρσεο δὴ νῦν, ξεῖνε, πόλινδʼ ἴμεν ὄφρα σε πέμψω
Od.6.256 πατρὸς ἐμοῦ πρὸς δῶμα δαΐφρονος, ἔνθα σέ φημι
Od.6.257 πάντων Φαιήκων εἰδησέμεν ὅσσοι ἄριστοι.
Od.6.258 ἀλλὰ μάλʼ ὧδʼ ἔρδειν, δοκέεις δέ μοι οὐκ ἀπινύσσειν·
Od.6.259 ὄφρʼ ἂν μέν κʼ ἀγροὺς ἴομεν καὶ ἔργʼ ἀνθρώπων,
Od.6.260 τόφρα σὺν ἀμφιπόλοισι μεθʼ ἡμιόνους καὶ ἄμαξαν
Od.6.261 καρπαλίμως ἔρχεσθαι· ἐγὼ δʼ ὁδὸν ἡγεμονεύσω.
Od.6.262 αὐτὰρ ἐπὴν πόλιος ἐπιβήομεν, ἣν πέρι πύργος
Od.6.263 ὑψηλός, καλὸς δὲ λιμὴν ἑκάτερθε πόληος,
Od.6.264 λεπτὴ δʼ εἰσίθμη· νῆες δʼ ὁδὸν ἀμφιέλισσαι
Od.6.265 εἰρύαται· πᾶσιν γὰρ ἐπίστιόν ἐστιν ἑκάστῳ.
Od.6.266 ἔνθα δέ τέ σφʼ ἀγορὴ καλὸν Ποσιδήιον ἀμφίς,
Od.6.267 ῥυτοῖσιν λάεσσι κατωρυχέεσσʼ ἀραρυῖα.
Od.6.268 ἔνθα δὲ νηῶν ὅπλα μελαινάων ἀλέγουσι,
Od.6.269 πείσματα καὶ σπεῖρα, καὶ ἀποξύνουσιν ἐρετμά.
Od.6.270 οὐ γὰρ Φαιήκεσσι μέλει βιὸς οὐδὲ φαρέτρη,
Od.6.271 ἀλλʼ ἱστοὶ καὶ ἐρετμὰ νεῶν καὶ νῆες ἐῖσαι,
Od.6.272 ᾗσιν ἀγαλλόμενοι πολιὴν περόωσι θάλασσαν.
Od.6.273 τῶν ἀλεείνω φῆμιν ἀδευκέα, μή τις ὀπίσσω
Od.6.274 μωμεύῃ· μάλα δʼ εἰσὶν ὑπερφίαλοι κατὰ δῆμον·
Od.6.275 καί νύ τις ὧδʼ εἴπῃσι κακώτερος ἀντιβολήσας·
Od.6.276 τίς δʼ ὅδε Ναυσικάᾳ ἕπεται καλός τε μέγας τε
Od.6.277 ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.
Od.6.278 ἦ τινά που πλαγχθέντα κομίσσατο ἧς ἀπὸ νηὸς
Od.6.279 ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν·
Od.6.280 ἤ τίς οἱ εὐξαμένῃ πολυάρητος θεὸς ἦλθεν
Od.6.281 οὐρανόθεν καταβάς, ἕξει δέ μιν ἤματα πάντα.
Od.6.282 βέλτερον, εἰ καὐτή περ ἐποιχομένη πόσιν εὗρεν
Od.6.283 ἄλλοθεν· ἦ γὰρ τούσδε γʼ ἀτιμάζει κατὰ δῆμον
Od.6.284 Φαίηκας, τοί μιν μνῶνται πολέες τε καὶ ἐσθλοί.
Od.6.285 ὣς ἐρέουσιν, ἐμοὶ δέ κʼ ὀνείδεα ταῦτα γένοιτο.
Od.6.286 καὶ δʼ ἄλλῃ νεμεσῶ, ἥ τις τοιαῦτά γε ῥέζοι,
Od.6.287 ἥ τʼ ἀέκητι φίλων πατρὸς καὶ μητρὸς ἐόντων,
Od.6.288 ἀνδράσι μίσγηται, πρίν γʼ ἀμφάδιον γάμον ἐλθεῖν.
Od.6.289 ξεῖνε, σὺ δʼ ὦκʼ ἐμέθεν ξυνίει ἔπος, ὄφρα τάχιστα
Od.6.290 πομπῆς καὶ νόστοιο τύχῃς παρὰ πατρὸς ἐμοῖο.
Od.6.291 δήεις ἀγλαὸν ἄλσος Ἀθήνης ἄγχι κελεύθου
Od.6.292 αἰγείρων· ἐν δὲ κρήνη νάει, ἀμφὶ δὲ λειμών·
Od.6.293 ἔνθα δὲ πατρὸς ἐμοῦ τέμενος τεθαλυῖά τʼ ἀλωή,
Od.6.294 τόσσον ἀπὸ πτόλιος, ὅσσον τε γέγωνε βοήσας.
Od.6.295 ἔνθα καθεζόμενος μεῖναι χρόνον, εἰς ὅ κεν ἡμεῖς
Od.6.296 ἄστυδε ἔλθωμεν καὶ ἱκώμεθα δώματα πατρός.
Od.6.297 αὐτὰρ ἐπὴν ἡμέας ἔλπῃ ποτὶ δώματʼ ἀφῖχθαι,
Od.6.298 καὶ τότε Φαιήκων ἴμεν ἐς πόλιν ἠδʼ ἐρέεσθαι
Od.6.299 δώματα πατρὸς ἐμοῦ μεγαλήτορος Ἀλκινόοιο.
Od.6.300 ῥεῖα δʼ ἀρίγνωτʼ ἐστί, καὶ ἂν πάϊς ἡγήσαιτο
Od.6.301 νήπιος· οὐ μὲν γάρ τι ἐοικότα τοῖσι τέτυκται
Od.6.302 δώματα Φαιήκων, οἷος δόμος Ἀλκινόοιο
Od.6.303 ἥρωος. ἀλλʼ ὁπότʼ ἄν σε δόμοι κεκύθωσι καὶ αὐλή,
Od.6.304 ὦκα μάλα μεγάροιο διελθέμεν, ὄφρʼ ἂν ἵκηαι
Od.6.305 μητέρʼ ἐμήν· ἡ δʼ ἧσται ἐπʼ ἐσχάρῃ ἐν πυρὸς αὐγῇ,
Od.6.306 ἠλάκατα στρωφῶσʼ ἁλιπόρφυρα, θαῦμα ἰδέσθαι,
Od.6.307 κίονι κεκλιμένη· δμωαὶ δέ οἱ εἵατʼ ὄπισθεν.
Od.6.308 ἔνθα δὲ πατρὸς ἐμοῖο θρόνος ποτικέκλιται αὐτῇ,
Od.6.309 τῷ ὅ γε οἰνοποτάζει ἐφήμενος ἀθάνατος ὥς.
Od.6.310 τὸν παραμειψάμενος μητρὸς περὶ γούνασι χεῖρας
Od.6.311 βάλλειν ἡμετέρης, ἵνα νόστιμον ἦμαρ ἴδηαι
Od.6.312 χαίρων καρπαλίμως, εἰ καὶ μάλα τηλόθεν ἐσσί.
Od.6.313 εἴ κέν τοι κείνη γε φίλα φρονέῃσʼ ἐνὶ θυμῷ,
Od.6.314 ἐλπωρή τοι ἔπειτα φίλους τʼ ἰδέειν καὶ ἱκέσθαι
Od.6.315 οἶκον ἐυκτίμενον καὶ σὴν ἐς πατρίδα γαῖαν.
Od.6.316 ὣς ἄρα φωνήσασʼ ἵμασεν μάστιγι φαεινῇ
Od.6.317 ἡμιόνους· αἱ δʼ ὦκα λίπον ποταμοῖο ῥέεθρα.
Od.6.318 αἱ δʼ ἐὺ μὲν τρώχων, ἐὺ δὲ πλίσσοντο πόδεσσιν·
Od.6.319 ἡ δὲ μάλʼ ἡνιόχευεν, ὅπως ἅμʼ ἑποίατο πεζοὶ
Od.6.320 ἀμφίπολοί τʼ Ὀδυσεύς τε, νόῳ δʼ ἐπέβαλλεν ἱμάσθλην.
Od.6.321 δύσετό τʼ ἠέλιος καὶ τοὶ κλυτὸν ἄλσος ἵκοντο
Od.6.322 ἱρὸν Ἀθηναίης, ἵνʼ ἄρʼ ἕζετο δῖος Ὀδυσσεύς.
Od.6.323 αὐτίκʼ ἔπειτʼ ἠρᾶτο Διὸς κούρῃ μεγάλοιο·
Od.6.324 κλῦθί μευ, αἰγιόχοιο Διὸς τέκος, Ἀτρυτώνη·
Od.6.325 νῦν δή πέρ μευ ἄκουσον, ἐπεὶ πάρος οὔ ποτʼ ἄκουσας
Od.6.326 ῥαιομένου, ὅτε μʼ ἔρραιε κλυτὸς ἐννοσίγαιος.
Od.6.327 δός μʼ ἐς Φαίηκας φίλον ἐλθεῖν ἠδʼ ἐλεεινόν.
Od.6.328 ὣς ἔφατʼ εὐχόμενος, τοῦ δʼ ἔκλυε Παλλὰς Ἀθήνη.
Od.6.329 αὐτῷ δʼ οὔ πω φαίνετʼ ἐναντίη· αἴδετο γάρ ῥα
Od.6.330 πατροκασίγνητον· ὁ δʼ ἐπιζαφελῶς μενέαινεν
Od.6.331 ἀντιθέῳ Ὀδυσῆι πάρος ἣν γαῖαν ἱκέσθαι.
Od.7.1 ὧς ὁ μὲν ἔνθʼ ἠρᾶτο πολύτλας δῖος Ὀδυσσεύς,
Od.7.2 κούρην δὲ προτὶ ἄστυ φέρεν μένος ἡμιόνοιιν.
Od.7.3 ἡ δʼ ὅτε δὴ οὗ πατρὸς ἀγακλυτὰ δώμαθʼ ἵκανε,
Od.7.4 στῆσεν ἄρʼ ἐν προθύροισι, κασίγνητοι δέ μιν ἀμφὶς
Od.7.5 ἵσταντʼ ἀθανάτοις ἐναλίγκιοι, οἵ ῥʼ ὑπʼ ἀπήνης
Od.7.6 ἡμιόνους ἔλυον ἐσθῆτά τε ἔσφερον εἴσω.
Od.7.7 αὐτὴ δʼ ἐς θάλαμον ἑὸν ἤιε· δαῖε δέ οἱ πῦρ
Od.7.8 γρῆυς Ἀπειραίη, θαλαμηπόλος Εὐρυμέδουσα,
Od.7.9 τήν ποτʼ Ἀπείρηθεν νέες ἤγαγον ἀμφιέλισσαι·
Od.7.10 Ἀλκινόῳ δʼ αὐτὴν γέρας ἔξελον, οὕνεκα πᾶσιν
Od.7.11 Φαιήκεσσιν ἄνασσε, θεοῦ δʼ ὣς δῆμος ἄκουεν·
Od.7.12 ἣ τρέφε Ναυσικάαν λευκώλενον ἐν μεγάροισιν.
Od.7.13 ἥ οἱ πῦρ ἀνέκαιε καὶ εἴσω δόρπον ἐκόσμει.
Od.7.14 καὶ τότʼ Ὀδυσσεὺς ὦρτο πόλινδʼ ἴμεν· ἀμφὶ δʼ Ἀθήνη
Od.7.15 πολλὴν ἠέρα χεῦε φίλα φρονέουσʼ Ὀδυσῆι,
Od.7.16 μή τις Φαιήκων μεγαθύμων ἀντιβολήσας
Od.7.17 κερτομέοι τʼ ἐπέεσσι καὶ ἐξερέοιθʼ ὅτις εἴη.
Od.7.18 ἀλλʼ ὅτε δὴ ἄρʼ ἔμελλε πόλιν δύσεσθαι ἐραννήν,
Od.7.19 ἔνθα οἱ ἀντεβόλησε θεά, γλαυκῶπις Ἀθήνη,
Od.7.20 παρθενικῇ ἐικυῖα νεήνιδι, κάλπιν ἐχούσῃ.
Od.7.21 στῆ δὲ πρόσθʼ αὐτοῦ, ὁ δʼ ἀνείρετο δῖος Ὀδυσσεύς·
Od.7.22 ὦ τέκος, οὐκ ἄν μοι δόμον ἀνέρος ἡγήσαιο
Od.7.23 Ἀλκινόου, ὃς τοῖσδε μετʼ ἀνθρώποισι ἀνάσσει;
Od.7.24 καὶ γὰρ ἐγὼ ξεῖνος ταλαπείριος ἐνθάδʼ ἱκάνω
Od.7.25 τηλόθεν ἐξ ἀπίης γαίης· τῷ οὔ τινα οἶδα
Od.7.26 ἀνθρώπων, οἳ τήνδε πόλιν καὶ γαῖαν ἔχουσιν.
Od.7.27 τὸν δʼ αὖτε προσέειπε θεά, γλαυκῶπις Ἀθήνη·
Od.7.28 τοιγὰρ ἐγώ τοι, ξεῖνε πάτερ, δόμον, ὅν με κελεύεις,
Od.7.29 δείξω, ἐπεί μοι πατρὸς ἀμύμονος ἐγγύθι ναίει.
Od.7.30 ἀλλʼ ἴθι σιγῇ τοῖον, ἐγὼ δʼ ὁδὸν ἡγεμονεύσω,
Od.7.31 μηδέ τινʼ ἀνθρώπων προτιόσσεο μηδʼ ἐρέεινε.
Od.7.32 οὐ γὰρ ξείνους οἵδε μάλʼ ἀνθρώπους ἀνέχονται,
Od.7.33 οὐδʼ ἀγαπαζόμενοι φιλέουσʼ ὅς κʼ ἄλλοθεν ἔλθῃ.
Od.7.34 νηυσὶ θοῇσιν τοί γε πεποιθότες ὠκείῃσι
Od.7.35 λαῖτμα μέγʼ ἐκπερόωσιν, ἐπεί σφισι δῶκʼ ἐνοσίχθων·
Od.7.36 τῶν νέες ὠκεῖαι ὡς εἰ πτερὸν ἠὲ νόημα.
Od.7.37 ὣς ἄρα φωνήσασʼ ἡγήσατο Παλλὰς Ἀθήνη
Od.7.38 καρπαλίμως· ὁ δʼ ἔπειτα μετʼ ἴχνια βαῖνε θεοῖο.
Od.7.39 τὸν δʼ ἄρα Φαίηκες ναυσικλυτοὶ οὐκ ἐνόησαν
Od.7.40 ἐρχόμενον κατὰ ἄστυ διὰ σφέας· οὐ γὰρ Ἀθήνη
Od.7.41 εἴα ἐυπλόκαμος, δεινὴ θεός, ἥ ῥά οἱ ἀχλὺν
Od.7.42 θεσπεσίην κατέχευε φίλα φρονέουσʼ ἐνὶ θυμῷ.
Od.7.43 θαύμαζεν δʼ Ὀδυσεὺς λιμένας καὶ νῆας ἐίσας
Od.7.44 αὐτῶν θʼ ἡρώων ἀγορὰς καὶ τείχεα μακρὰ
Od.7.45 ὑψηλά, σκολόπεσσιν ἀρηρότα, θαῦμα ἰδέσθαι.
Od.7.46 ἀλλʼ ὅτε δὴ βασιλῆος ἀγακλυτὰ δώμαθʼ ἵκοντο,
Od.7.47 τοῖσι δὲ μύθων ἦρχε θεά, γλαυκῶπις Ἀθήνη·
Od.7.48 οὗτος δή τοι, ξεῖνε πάτερ, δόμος, ὅν με κελεύεις
Od.7.49 πεφραδέμεν· δήεις δὲ διοτρεφέας βασιλῆας
Od.7.50 δαίτην δαινυμένους· σὺ δʼ ἔσω κίε, μηδέ τι θυμῷ
Od.7.51 τάρβει· θαρσαλέος γὰρ ἀνὴρ ἐν πᾶσιν ἀμείνων
Od.7.52 ἔργοισιν τελέθει, εἰ καί ποθεν ἄλλοθεν ἔλθοι.
Od.7.53 δέσποιναν μὲν πρῶτα κιχήσεαι ἐν μεγάροισιν·
Od.7.54 Ἀρήτη δʼ ὄνομʼ ἐστὶν ἐπώνυμον, ἐκ δὲ τοκήων
Od.7.55 τῶν αὐτῶν οἵ περ τέκον Ἀλκίνοον βασιλῆα.
Od.7.56 Ναυσίθοον μὲν πρῶτα Ποσειδάων ἐνοσίχθων
Od.7.57 γείνατο καὶ Περίβοια, γυναικῶν εἶδος ἀρίστη,
Od.7.58 ὁπλοτάτη θυγάτηρ μεγαλήτορος Εὐρυμέδοντος,
Od.7.59 ὅς ποθʼ ὑπερθύμοισι Γιγάντεσσιν βασίλευεν.
Od.7.60 ἀλλʼ ὁ μὲν ὤλεσε λαὸν ἀτάσθαλον, ὤλετο δʼ αὐτός·
Od.7.61 τῇ δὲ Ποσειδάων ἐμίγη καὶ ἐγείνατο παῖδα
Od.7.62 Ναυσίθοον μεγάθυμον, ὃς ἐν Φαίηξιν ἄνασσε·
Od.7.63 Ναυσίθοος δʼ ἔτεκεν Ῥηξήνορά τʼ Ἀλκίνοόν τε.
Od.7.64 τὸν μὲν ἄκουρον ἐόντα βάλʼ ἀργυρότοξος Ἀπόλλων
Od.7.65 νυμφίον ἐν μεγάρῳ, μίαν οἴην παῖδα λιπόντα
Od.7.66 Ἀρήτην· τὴν δʼ Ἀλκίνοος ποιήσατʼ ἄκοιτιν,
Od.7.67 καί μιν ἔτισʼ, ὡς οὔ τις ἐπὶ χθονὶ τίεται ἄλλη,
Od.7.68 ὅσσαι νῦν γε γυναῖκες ὑπʼ ἀνδράσιν οἶκον ἔχουσιν.
Od.7.69 ὣς κείνη περὶ κῆρι τετίμηταί τε καὶ ἔστιν
Od.7.70 ἔκ τε φίλων παίδων ἔκ τʼ αὐτοῦ Ἀλκινόοιο
Od.7.71 καὶ λαῶν, οἵ μίν ῥα θεὸν ὣς εἰσορόωντες
Od.7.72 δειδέχαται μύθοισιν, ὅτε στείχῃσʼ ἀνὰ ἄστυ.
Od.7.73 οὐ μὲν γάρ τι νόου γε καὶ αὐτὴ δεύεται ἐσθλοῦ·
Od.7.74 ᾗσι τʼ ἐὺ φρονέῃσι καὶ ἀνδράσι νείκεα λύει.
Od.7.75 εἴ κέν τοι κείνη γε φίλα φρονέῃσʼ ἐνὶ θυμῷ,
Od.7.76 ἐλπωρή τοι ἔπειτα φίλους τʼ ἰδέειν καὶ ἱκέσθαι
Od.7.77 οἶκον ἐς ὑψόροφον καὶ σὴν ἐς πατρίδα γαῖαν.
Od.7.78 ὣς ἄρα φωνήσασʼ ἀπέβη γλαυκῶπις Ἀθήνη
Od.7.79 πόντον ἐπʼ ἀτρύγετον, λίπε δὲ Σχερίην ἐρατεινήν,
Od.7.80 ἵκετο δʼ ἐς Μαραθῶνα καὶ εὐρυάγυιαν Ἀθήνην,
Od.7.81 δῦνε δʼ Ἐρεχθῆος πυκινὸν δόμον. αὐτὰρ Ὀδυσσεὺς
Od.7.82 Ἀλκινόου πρὸς δώματʼ ἴε κλυτά· πολλὰ δέ οἱ κῆρ
Od.7.83 ὥρμαινʼ ἱσταμένῳ, πρὶν χάλκεον οὐδὸν ἱκέσθαι.
Od.7.84 ὥς τε γὰρ ἠελίου αἴγλη πέλεν ἠὲ σελήνης
Od.7.85 δῶμα καθʼ ὑψερεφὲς μεγαλήτορος Ἀλκινόοιο.
Od.7.86 χάλκεοι μὲν γὰρ τοῖχοι ἐληλέδατʼ ἔνθα καὶ ἔνθα,
Od.7.87 ἐς μυχὸν ἐξ οὐδοῦ, περὶ δὲ θριγκὸς κυάνοιο·
Od.7.88 χρύσειαι δὲ θύραι πυκινὸν δόμον ἐντὸς ἔεργον·
Od.7.89 σταθμοὶ δʼ ἀργύρεοι ἐν χαλκέῳ ἕστασαν οὐδῷ,
Od.7.90 ἀργύρεον δʼ ἐφʼ ὑπερθύριον, χρυσέη δὲ κορώνη.
Od.7.91 χρύσειοι δʼ ἑκάτερθε καὶ ἀργύρεοι κύνες ἦσαν,
Od.7.92 οὓς Ἥφαιστος ἔτευξεν ἰδυίῃσι πραπίδεσσι
Od.7.93 δῶμα φυλασσέμεναι μεγαλήτορος Ἀλκινόοιο,
Od.7.94 ἀθανάτους ὄντας καὶ ἀγήρως ἤματα πάντα.
Od.7.95 ἐν δὲ θρόνοι περὶ τοῖχον ἐρηρέδατʼ ἔνθα καὶ ἔνθα,
Od.7.96 ἐς μυχὸν ἐξ οὐδοῖο διαμπερές, ἔνθʼ ἐνὶ πέπλοι
Od.7.97 λεπτοὶ ἐύννητοι βεβλήατο, ἔργα γυναικῶν.
Od.7.98 ἔνθα δὲ Φαιήκων ἡγήτορες ἑδριόωντο
Od.7.99 πίνοντες καὶ ἔδοντες· ἐπηετανὸν γὰρ ἔχεσκον.
Od.7.100 χρύσειοι δʼ ἄρα κοῦροι ἐυδμήτων ἐπὶ βωμῶν
Od.7.101 ἕστασαν αἰθομένας δαΐδας μετὰ χερσὶν ἔχοντες,
Od.7.102 φαίνοντες νύκτας κατὰ δώματα δαιτυμόνεσσι.
Od.7.103 πεντήκοντα δέ οἱ δμωαὶ κατὰ δῶμα γυναῖκες
Od.7.104 αἱ μὲν ἀλετρεύουσι μύλῃς ἔπι μήλοπα καρπόν,
Od.7.105 αἱ δʼ ἱστοὺς ὑφόωσι καὶ ἠλάκατα στρωφῶσιν
Od.7.106 ἥμεναι, οἷά τε φύλλα μακεδνῆς αἰγείροιο·
Od.7.107 καιρουσσέων δʼ ὀθονέων ἀπολείβεται ὑγρὸν ἔλαιον.
Od.7.108 ὅσσον Φαίηκες περὶ πάντων ἴδριες ἀνδρῶν
Od.7.109 νῆα θοὴν ἐνὶ πόντῳ ἐλαυνέμεν, ὣς δὲ γυναῖκες
Od.7.110 ἱστῶν τεχνῆσσαι· πέρι γάρ σφισι δῶκεν Ἀθήνη
Od.7.111 ἔργα τʼ ἐπίστασθαι περικαλλέα καὶ φρένας ἐσθλάς.
Od.7.112 ἔκτοσθεν δʼ αὐλῆς μέγας ὄρχατος ἄγχι θυράων
Od.7.113 τετράγυος· περὶ δʼ ἕρκος ἐλήλαται ἀμφοτέρωθεν.
Od.7.114 ἔνθα δὲ δένδρεα μακρὰ πεφύκασι τηλεθόωντα,
Od.7.115 ὄγχναι καὶ ῥοιαὶ καὶ μηλέαι ἀγλαόκαρποι
Od.7.116 συκέαι τε γλυκεραὶ καὶ ἐλαῖαι τηλεθόωσαι.
Od.7.117 τάων οὔ ποτε καρπὸς ἀπόλλυται οὐδʼ ἀπολείπει
Od.7.118 χείματος οὐδὲ θέρευς, ἐπετήσιος· ἀλλὰ μάλʼ αἰεὶ
Od.7.119 Ζεφυρίη πνείουσα τὰ μὲν φύει, ἄλλα δὲ πέσσει.
Od.7.120 ὄγχνη ἐπʼ ὄγχνῃ γηράσκει, μῆλον δʼ ἐπὶ μήλῳ,
Od.7.121 αὐτὰρ ἐπὶ σταφυλῇ σταφυλή, σῦκον δʼ ἐπὶ σύκῳ.
Od.7.122 ἔνθα δέ οἱ πολύκαρπος ἀλωὴ ἐρρίζωται,
Od.7.123 τῆς ἕτερον μὲν θειλόπεδον λευρῷ ἐνὶ χώρῳ
Od.7.124 τέρσεται ἠελίῳ, ἑτέρας δʼ ἄρα τε τρυγόωσιν,
Od.7.125 ἄλλας δὲ τραπέουσι· πάροιθε δέ τʼ ὄμφακές εἰσιν
Od.7.126 ἄνθος ἀφιεῖσαι, ἕτεραι δʼ ὑποπερκάζουσιν.
Od.7.127 ἔνθα δὲ κοσμηταὶ πρασιαὶ παρὰ νείατον ὄρχον
Od.7.128 παντοῖαι πεφύασιν, ἐπηετανὸν γανόωσαι·
Od.7.129 ἐν δὲ δύω κρῆναι ἡ μέν τʼ ἀνὰ κῆπον ἅπαντα
Od.7.130 σκίδναται, ἡ δʼ ἑτέρωθεν ὑπʼ αὐλῆς οὐδὸν ἵησι
Od.7.131 πρὸς δόμον ὑψηλόν, ὅθεν ὑδρεύοντο πολῖται.
Od.7.132 τοῖʼ ἄρʼ ἐν Ἀλκινόοιο θεῶν ἔσαν ἀγλαὰ δῶρα.
Od.7.133 ἔνθα στὰς θηεῖτο πολύτλας δῖος Ὀδυσσεύς.
Od.7.134 αὐτὰρ ἐπεὶ δὴ πάντα ἑῷ θηήσατο θυμῷ,
Od.7.135 καρπαλίμως ὑπὲρ οὐδὸν ἐβήσετο δώματος εἴσω.
Od.7.136 εὗρε δὲ Φαιήκων ἡγήτορας ἠδὲ μέδοντας
Od.7.137 σπένδοντας δεπάεσσιν ἐυσκόπῳ ἀργεϊφόντῃ,
Od.7.138 ᾧ πυμάτῳ σπένδεσκον, ὅτε μνησαίατο κοίτου.
Od.7.139 αὐτὰρ ὁ βῆ διὰ δῶμα πολύτλας δῖος Ὀδυσσεὺς
Od.7.140 πολλὴν ἠέρʼ ἔχων, ἥν οἱ περίχευεν Ἀθήνη,
Od.7.141 ὄφρʼ ἵκετʼ Ἀρήτην τε καὶ Ἀλκίνοον βασιλῆα.
Od.7.142 ἀμφὶ δʼ ἄρʼ Ἀρήτης βάλε γούνασι χεῖρας Ὀδυσσεύς,
Od.7.143 καὶ τότε δή ῥʼ αὐτοῖο πάλιν χύτο θέσφατος ἀήρ.
Od.7.144 οἱ δʼ ἄνεῳ ἐγένοντο, δόμον κάτα φῶτα ἰδόντες·
Od.7.145 θαύμαζον δʼ ὁρόωντες. ὁ δὲ λιτάνευεν Ὀδυσσεύς·
Od.7.146 Ἀρήτη, θύγατερ Ῥηξήνορος ἀντιθέοιο,
Od.7.147 σόν τε πόσιν σά τε γούναθʼ ἱκάνω πολλὰ μογήσας
Od.7.148 τούσδε τε δαιτυμόνας· τοῖσιν θεοὶ ὄλβια δοῖεν
Od.7.149 ζωέμεναι, καὶ παισὶν ἐπιτρέψειεν ἕκαστος
Od.7.150 κτήματʼ ἐνὶ μεγάροισι γέρας θʼ ὅ τι δῆμος ἔδωκεν·
Od.7.151 αὐτὰρ ἐμοὶ πομπὴν ὀτρύνετε πατρίδʼ ἱκέσθαι
Od.7.152 θᾶσσον, ἐπεὶ δὴ δηθὰ φίλων ἄπο πήματα πάσχω.
Od.7.153 ὣς εἰπὼν κατʼ ἄρʼ ἕζετʼ ἐπʼ ἐσχάρῃ ἐν κονίῃσιν
Od.7.154 πὰρ πυρί· οἱ δʼ ἄρα πάντες ἀκὴν ἐγένοντο σιωπῇ.
Od.7.155 ὀψὲ δὲ δὴ μετέειπε γέρων ἥρως Ἐχένηος,
Od.7.156 ὃς δὴ Φαιήκων ἀνδρῶν προγενέστερος ἦεν
Od.7.157 καὶ μύθοισι κέκαστο, παλαιά τε πολλά τε εἰδώς·
Od.7.158 ὅ σφιν ἐὺ φρονέων ἀγορήσατο καὶ μετέειπεν·
Od.7.159 Ἀλκίνοʼ, οὐ μέν τοι τόδε κάλλιον, οὐδὲ ἔοικε,
Od.7.160 ξεῖνον μὲν χαμαὶ ἧσθαι ἐπʼ ἐσχάρῃ ἐν κονίῃσιν,
Od.7.161 οἵδε δὲ σὸν μῦθον ποτιδέγμενοι ἰσχανόωνται.
Od.7.162 ἄλλʼ ἄγε δὴ ξεῖνον μὲν ἐπὶ θρόνου ἀργυροήλου
Od.7.163 εἷσον ἀναστήσας, σὺ δὲ κηρύκεσσι κέλευσον
Od.7.164 οἶνον ἐπικρῆσαι, ἵνα καὶ Διὶ τερπικεραύνῳ
Od.7.165 σπείσομεν, ὅς θʼ ἱκέτῃσιν ἅμʼ αἰδοίοισιν ὀπηδεῖ·
Od.7.166 δόρπον δὲ ξείνῳ ταμίη δότω ἔνδον ἐόντων.
Od.7.167 αὐτὰρ ἐπεὶ τό γʼ ἄκουσʼ ἱερὸν μένος Ἀλκινόοιο,
Od.7.168 χειρὸς ἑλὼν Ὀδυσῆα δαΐφρονα ποικιλομήτην
Od.7.169 ὦρσεν ἀπʼ ἐσχαρόφιν καὶ ἐπὶ θρόνου εἷσε φαεινοῦ,
Od.7.170 υἱὸν ἀναστήσας ἀγαπήνορα Λαοδάμαντα,
Od.7.171 ὅς οἱ πλησίον ἷζε, μάλιστα δέ μιν φιλέεσκεν.
Od.7.172 χέρνιβα δʼ ἀμφίπολος προχόῳ ἐπέχευε φέρουσα
Od.7.173 καλῇ χρυσείῃ ὑπὲρ ἀργυρέοιο λέβητος,
Od.7.174 νίψασθαι· παρὰ δὲ ξεστὴν ἐτάνυσσε τράπεζαν.
Od.7.175 σῖτον δʼ αἰδοίη ταμίη παρέθηκε φέρουσα,
Od.7.176 εἴδατα πόλλʼ ἐπιθεῖσα, χαριζομένη παρεόντων.
Od.7.177 αὐτὰρ ὁ πῖνε καὶ ἦσθε πολύτλας δῖος Ὀδυσσεύς.
Od.7.178 καὶ τότε κήρυκα προσέφη μένος Ἀλκινόοιο·
Od.7.179 Ποντόνοε, κρητῆρα κερασσάμενος μέθυ νεῖμον
Od.7.180 πᾶσιν ἀνὰ μέγαρον, ἵνα καὶ Διὶ τερπικεραύνῳ
Od.7.181 σπείσομεν, ὅς θʼ ἱκέτῃσιν ἅμʼ αἰδοίοισιν ὀπηδεῖ.
Od.7.182 ὣς φάτο, Ποντόνοος δὲ μελίφρονα οἶνον ἐκίρνα,
Od.7.183 νώμησεν δʼ ἄρα πᾶσιν ἐπαρξάμενος δεπάεσσιν.
Od.7.184 αὐτὰρ ἐπεὶ σπεῖσάν τʼ ἔπιόν θʼ, ὅσον ἤθελε θυμός,
Od.7.185 τοῖσιν δʼ Ἀλκίνοος ἀγορήσατο καὶ μετέειπε·
Od.7.186 κέκλυτε, Φαιήκων ἡγήτορες ἠδὲ μέδοντες
Od.7.187 ὄφρʼ εἴπω τά με θυμὸς ἐνὶ στήθεσσι κελεύει.
Od.7.188 νῦν μὲν δαισάμενοι κατακείετε οἴκαδʼ ἰόντες·
Od.7.189 ἠῶθεν δὲ γέροντας ἐπὶ πλέονας καλέσαντες
Od.7.190 ξεῖνον ἐνὶ μεγάροις ξεινίσσομεν ἠδὲ θεοῖσιν
Od.7.191 ῥέξομεν ἱερὰ καλά, ἔπειτα δὲ καὶ περὶ πομπῆς
Od.7.192 μνησόμεθʼ, ὥς χʼ ὁ ξεῖνος ἄνευθε πόνου καὶ ἀνίης
Od.7.193 πομπῇ ὑφʼ ἡμετέρῃ ἣν πατρίδα γαῖαν ἵκηται
Od.7.194 χαίρων καρπαλίμως, εἰ καὶ μάλα τηλόθεν ἐστί,
Od.7.195 μηδέ τι μεσσηγύς γε κακὸν καὶ πῆμα πάθῃσι,
Od.7.196 πρίν γε τὸν ἧς γαίης ἐπιβήμεναι· ἔνθα δʼ ἔπειτα
Od.7.197 πείσεται, ἅσσα οἱ αἶσα κατὰ κλῶθές τε βαρεῖαι
Od.7.198 γιγνομένῳ νήσαντο λίνῳ, ὅτε μιν τέκε μήτηρ.
Od.7.199 εἰ δέ τις ἀθανάτων γε κατʼ οὐρανοῦ εἰλήλουθεν,
Od.7.200 ἄλλο τι δὴ τόδʼ ἔπειτα θεοὶ περιμηχανόωνται.
Od.7.201 αἰεὶ γὰρ τὸ πάρος γε θεοὶ φαίνονται ἐναργεῖς
Od.7.202 ἡμῖν, εὖτʼ ἔρδωμεν ἀγακλειτὰς ἑκατόμβας,
Od.7.203 δαίνυνταί τε παρʼ ἄμμι καθήμενοι ἔνθα περ ἡμεῖς.
Od.7.204 εἰ δʼ ἄρα τις καὶ μοῦνος ἰὼν ξύμβληται ὁδίτης,
Od.7.205 οὔ τι κατακρύπτουσιν, ἐπεί σφισιν ἐγγύθεν εἰμέν,
Od.7.206 ὥς περ Κύκλωπές τε καὶ ἄγρια φῦλα Γιγάντων.
Od.7.207 τὸν δʼ ἀπαμειβόμενος προσέφη πολύμητις Ὀδυσσεύς·
Od.7.208 Ἀλκίνοʼ, ἄλλο τί τοι μελέτω φρεσίν· οὐ γὰρ ἐγώ γε
Od.7.209 ἀθανάτοισιν ἔοικα, τοὶ οὐρανὸν εὐρὺν ἔχουσιν,
Od.7.210 οὐ δέμας οὐδὲ φυήν, ἀλλὰ θνητοῖσι βροτοῖσιν.
Od.7.211 οὕς τινας ὑμεῖς ἴστε μάλιστʼ ὀχέοντας ὀιζὺν
Od.7.212 ἀνθρώπων, τοῖσίν κεν ἐν ἄλγεσιν ἰσωσαίμην.
Od.7.213 καὶ δʼ ἔτι κεν καὶ μᾶλλον ἐγὼ κακὰ μυθησαίμην,
Od.7.214 ὅσσα γε δὴ ξύμπαντα θεῶν ἰότητι μόγησα.
Od.7.215 ἀλλʼ ἐμὲ μὲν δορπῆσαι ἐάσατε κηδόμενόν περ·
Od.7.216 οὐ γάρ τι στυγερῇ ἐπὶ γαστέρι κύντερον ἄλλο
Od.7.217 ἔπλετο, ἥ τʼ ἐκέλευσεν ἕο μνήσασθαι ἀνάγκῃ
Od.7.218 καὶ μάλα τειρόμενον καὶ ἐνὶ φρεσὶ πένθος ἔχοντα,
Od.7.219 ὡς καὶ ἐγὼ πένθος μὲν ἔχω φρεσίν, ἡ δὲ μάλʼ αἰεὶ
Od.7.220 ἐσθέμεναι κέλεται καὶ πινέμεν, ἐκ δέ με πάντων
Od.7.221 ληθάνει ὅσσʼ ἔπαθον, καὶ ἐνιπλησθῆναι ἀνώγει.
Od.7.222 ὑμεῖς δʼ ὀτρύνεσθαι ἅμʼ ἠοῖ φαινομένηφιν,
Od.7.223 ὥς κʼ ἐμὲ τὸν δύστηνον ἐμῆς ἐπιβήσετε πάτρης
Od.7.224 καί περ πολλὰ παθόντα· ἰδόντα με καὶ λίποι αἰὼν
Od.7.225 κτῆσιν ἐμήν, δμῶάς τε καὶ ὑψερεφὲς μέγα δῶμα.
Od.7.226 ὣς ἔφαθʼ, οἱ δʼ ἄρα πάντες ἐπῄνεον ἠδʼ ἐκέλευον
Od.7.227 πεμπέμεναι τὸν ξεῖνον, ἐπεὶ κατὰ μοῖραν ἔειπεν.
Od.7.228 αὐτὰρ ἐπεὶ σπεῖσάν τʼ ἔπιον θʼ ὅσον ἤθελε θυμός,
Od.7.229 οἱ μὲν κακκείοντες ἔβαν οἶκόνδε ἕκαστος,
Od.7.230 αὐτὰρ ὁ ἐν μεγάρῳ ὑπελείπετο δῖος Ὀδυσσεύς,
Od.7.231 πὰρ δέ οἱ Ἀρήτη τε καὶ Ἀλκίνοος θεοειδὴς
Od.7.232 ἥσθην· ἀμφίπολοι δʼ ἀπεκόσμεον ἔντεα δαιτός.
Od.7.233 τοῖσιν δʼ Ἀρήτη λευκώλενος ἤρχετο μύθων·
Od.7.234 ἔγνω γὰρ φᾶρός τε χιτῶνά τε εἵματʼ ἰδοῦσα
Od.7.235 καλά, τά ῥʼ αὐτὴ τεῦξε σὺν ἀμφιπόλοισι γυναιξί·
Od.7.236 καί μιν φωνήσασʼ ἔπεα πτερόεντα προσηύδα·
Od.7.237 ξεῖνε, τὸ μέν σε πρῶτον ἐγὼν εἰρήσομαι αὐτή·
Od.7.238 τίς πόθεν εἰς ἀνδρῶν; τίς τοι τάδε εἵματʼ ἔδωκεν;
Od.7.239 οὐ δὴ φῆς ἐπὶ πόντον ἀλώμενος ἐνθάδʼ ἱκέσθαι;
Od.7.240 τὴν δʼ ἀπαμειβόμενος προσέφη πολύμητις Ὀδυσσεύς·
Od.7.241 ἀργαλέον, βασίλεια, διηνεκέως ἀγορεῦσαι
Od.7.242 κήδεʼ, ἐπεί μοι πολλὰ δόσαν θεοὶ Οὐρανίωνες·
Od.7.243 τοῦτο δέ τοι ἐρέω ὅ μʼ ἀνείρεαι ἠδὲ μεταλλᾷς.
Od.7.244 Ὠγυγίη τις νῆσος ἀπόπροθεν εἰν ἁλὶ κεῖται·
Od.7.245 ἔνθα μὲν Ἄτλαντος θυγάτηρ, δολόεσσα Καλυψὼ
Od.7.246 ναίει ἐυπλόκαμος, δεινὴ θεός· οὐδέ τις αὐτῇ
Od.7.247 μίσγεται οὔτε θεῶν οὔτε θνητῶν ἀνθρώπων.
Od.7.248 ἀλλʼ ἐμὲ τὸν δύστηνον ἐφέστιον ἤγαγε δαίμων
Od.7.249 οἶον, ἐπεί μοι νῆα θοὴν ἀργῆτι κεραυνῷ
Od.7.250 Ζεὺς ἔλσας ἐκέασσε μέσῳ ἐνὶ οἴνοπι πόντῳ.
Od.7.251 ἔνθʼ ἄλλοι μὲν πάντες ἀπέφθιθεν ἐσθλοὶ ἑταῖροι,
Od.7.252 αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης
Od.7.253 ἐννῆμαρ φερόμην· δεκάτῃ δέ με νυκτὶ μελαίνῃ
Od.7.254 νῆσον ἐς Ὠγυγίην πέλασαν θεοί, ἔνθα Καλυψὼ
Od.7.255 ναίει ἐυπλόκαμος, δεινὴ θεός, ἥ με λαβοῦσα
Od.7.256 ἐνδυκέως ἐφίλει τε καὶ ἔτρεφεν ἠδὲ ἔφασκε
Od.7.257 θήσειν ἀθάνατον καὶ ἀγήραον ἤματα πάντα·
Od.7.258 ἀλλʼ ἐμὸν οὔ ποτε θυμὸν ἐνὶ στήθεσσιν ἔπειθεν.
Od.7.259 ἔνθα μὲν ἑπτάετες μένον ἔμπεδον, εἵματα δʼ αἰεὶ
Od.7.260 δάκρυσι δεύεσκον, τά μοι ἄμβροτα δῶκε Καλυψώ·
Od.7.261 ἀλλʼ ὅτε δὴ ὀγδόατόν μοι ἐπιπλόμενον ἔτος ἦλθεν,
Od.7.262 καὶ τότε δή μʼ ἐκέλευσεν ἐποτρύνουσα νέεσθαι
Od.7.263 Ζηνὸς ὑπʼ ἀγγελίης, ἢ καὶ νόος ἐτράπετʼ αὐτῆς.
Od.7.264 πέμπε δʼ ἐπὶ σχεδίης πολυδέσμου, πολλὰ δʼ ἔδωκε,
Od.7.265 σῖτον καὶ μέθυ ἡδύ, καὶ ἄμβροτα εἵματα ἕσσεν,
Od.7.266 οὖρον δὲ προέηκεν ἀπήμονά τε λιαρόν τε.
Od.7.267 ἑπτὰ δὲ καὶ δέκα μὲν πλέον ἤματα ποντοπορεύων,
Od.7.268 ὀκτωκαιδεκάτῃ δʼ ἐφάνη ὄρεα σκιόεντα
Od.7.269 γαίης ὑμετέρης, γήθησε δέ μοι φίλον ἦτορ
Od.7.270 δυσμόρῳ· ἦ γὰρ ἔμελλον ἔτι ξυνέσεσθαι ὀιζυῖ
Od.7.271 πολλῇ, τήν μοι ἐπῶρσε Ποσειδάων ἐνοσίχθων,
Od.7.272 ὅς μοι ἐφορμήσας ἀνέμους κατέδησε κέλευθον,
Od.7.273 ὤρινεν δὲ θάλασσαν ἀθέσφατον, οὐδέ τι κῦμα
Od.7.274 εἴα ἐπὶ σχεδίης ἁδινὰ στενάχοντα φέρεσθαι.
Od.7.275 τὴν μὲν ἔπειτα θύελλα διεσκέδασʼ· αὐτὰρ ἐγώ γε
Od.7.276 νηχόμενος τόδε λαῖτμα διέτμαγον, ὄφρα με γαίῃ
Od.7.277 ὑμετέρῃ ἐπέλασσε φέρων ἄνεμός τε καὶ ὕδωρ.
Od.7.278 ἔνθα κέ μʼ ἐκβαίνοντα βιήσατο κῦμʼ ἐπὶ χέρσου,
Od.7.279 πέτρῃς πρὸς μεγάλῃσι βαλὸν καὶ ἀτερπέι χώρῳ·
Od.7.280 ἀλλʼ ἀναχασσάμενος νῆχον πάλιν, ἧος ἐπῆλθον
Od.7.281 ἐς ποταμόν, τῇ δή μοι ἐείσατο χῶρος ἄριστος,
Od.7.282 λεῖος πετράων, καὶ ἐπὶ σκέπας ἦν ἀνέμοιο.
Od.7.283 ἐκ δʼ ἔπεσον θυμηγερέων, ἐπὶ δʼ ἀμβροσίη νὺξ
Od.7.284 ἤλυθʼ. ἐγὼ δʼ ἀπάνευθε διιπετέος ποταμοῖο
Od.7.285 ἐκβὰς ἐν θάμνοισι κατέδραθον, ἀμφὶ δὲ φύλλα
Od.7.286 ἠφυσάμην· ὕπνον δὲ θεὸς κατʼ ἀπείρονα χεῦεν.
Od.7.287 ἔνθα μὲν ἐν φύλλοισι φίλον τετιημένος ἦτορ
Od.7.288 εὗδον παννύχιος καὶ ἐπʼ ἠῶ καὶ μέσον ἦμαρ.
Od.7.289 δείλετό τʼ ἠέλιος καί με γλυκὺς ὕπνος ἀνῆκεν.
Od.7.290 ἀμφιπόλους δʼ ἐπὶ θινὶ τεῆς ἐνόησα θυγατρὸς
Od.7.291 παιζούσας, ἐν δʼ αὐτὴ ἔην ἐικυῖα θεῇσι·
Od.7.292 τὴν ἱκέτευσʼ· ἡ δʼ οὔ τι νοήματος ἤμβροτεν ἐσθλοῦ,
Od.7.293 ὡς οὐκ ἂν ἔλποιο νεώτερον ἀντιάσαντα
Od.7.294 ἐρξέμεν· αἰεὶ γάρ τε νεώτεροι ἀφραδέουσιν.
Od.7.295 ἥ μοι σῖτον ἔδωκεν ἅλις ἠδʼ αἴθοπα οἶνον
Od.7.296 καὶ λοῦσʼ ἐν ποταμῷ καί μοι τάδε εἵματʼ ἔδωκε.
Od.7.297 ταῦτά τοι ἀχνύμενός περ ἀληθείην κατέλεξα.
Od.7.298 τὸν δʼ αὖτʼ Ἀλκίνοος ἀπαμείβετο φώνησέν τε·
Od.7.299 ξεῖνʼ, ἦ τοι μὲν τοῦτο γʼ ἐναίσιμον οὐκ ἐνόησε
Od.7.300 παῖς ἐμή, οὕνεκά σʼ οὔ τι μετʼ ἀμφιπόλοισι γυναιξὶν
Od.7.301 ἦγεν ἐς ἡμέτερον, σὺ δʼ ἄρα πρώτην ἱκέτευσας.
Od.7.302 τὸν δʼ ἀπαμειβόμενος προσέφη πολύμητις Ὀδυσσεύς·
Od.7.303 ἥρως, μή τοι τοὔνεκʼ ἀμύμονα νείκεε κούρην·
Od.7.304 ἡ μὲν γάρ μʼ ἐκέλευε σὺν ἀμφιπόλοισιν ἕπεσθαι,
Od.7.305 ἀλλʼ ἐγὼ οὐκ ἔθελον δείσας αἰσχυνόμενός τε,
Od.7.306 μή πως καὶ σοὶ θυμὸς ἐπισκύσσαιτο ἰδόντι·
Od.7.307 δύσζηλοι γάρ τʼ εἰμὲν ἐπὶ χθονὶ φῦλʼ ἀνθρώπων.
Od.7.308 τὸν δʼ αὖτʼ Ἀλκίνοος ἀπαμείβετο φώνησέν τε·
Od.7.309 ξεῖνʼ, οὔ μοι τοιοῦτον ἐνὶ στήθεσσι φίλον κῆρ
Od.7.310 μαψιδίως κεχολῶσθαι· ἀμείνω δʼ αἴσιμα πάντα.
Od.7.311 αἲ γάρ, Ζεῦ τε πάτερ καὶ Ἀθηναίη καὶ Ἄπολλον,
Od.7.312 τοῖος ἐὼν οἷός ἐσσι, τά τε φρονέων ἅ τʼ ἐγώ περ,
Od.7.313 παῖδά τʼ ἐμὴν ἐχέμεν καὶ ἐμὸς γαμβρὸς καλέεσθαι
Od.7.314 αὖθι μένων· οἶκον δέ κʼ ἐγὼ καὶ κτήματα δοίην,
Od.7.315 εἴ κʼ ἐθέλων γε μένοις· ἀέκοντα δέ σʼ οὔ τις ἐρύξει
Od.7.316 Φαιήκων· μὴ τοῦτο φίλον Διὶ πατρὶ γένοιτο.
Od.7.317 πομπὴν δʼ ἐς τόδʼ ἐγὼ τεκμαίρομαι, ὄφρʼ ἐὺ εἰδῇς,
Od.7.318 αὔριον ἔς· τῆμος δὲ σὺ μὲν δεδμημένος ὕπνῳ
Od.7.319 λέξεαι, οἱ δʼ ἐλόωσι γαλήνην, ὄφρʼ ἂν ἵκηαι
Od.7.320 πατρίδα σὴν καὶ δῶμα, καὶ εἴ πού τοι φίλον ἐστίν,
Od.7.321 εἴ περ καὶ μάλα πολλὸν ἑκαστέρω ἔστʼ Εὐβοίης,
Od.7.322 τήν περ τηλοτάτω φάσʼ ἔμμεναι, οἵ μιν ἴδοντο
Od.7.323 λαῶν ἡμετέρων, ὅτε τε ξανθὸν Ῥαδάμανθυν
Od.7.324 ἦγον ἐποψόμενον Τιτυὸν Γαιήιον υἱόν.
Od.7.325 καὶ μὲν οἱ ἔνθʼ ἦλθον καὶ ἄτερ καμάτοιο τέλεσσαν
Od.7.326 ἤματι τῷ αὐτῷ καὶ ἀπήνυσαν οἴκαδʼ ὀπίσσω.
Od.7.327 εἰδήσεις δὲ καὶ αὐτὸς ἐνὶ φρεσὶν ὅσσον ἄρισται
Od.7.328 νῆες ἐμαὶ καὶ κοῦροι ἀναρρίπτειν ἅλα πηδῷ.
Od.7.329 ὣς φάτο, γήθησεν δὲ πολύτλας δῖος Ὀδυσσεύς,
Od.7.330 εὐχόμενος δʼ ἄρα εἶπεν, ἔπος τʼ ἔφατʼ ἔκ τʼ ὀνόμαζεν·
Od.7.331 Ζεῦ πάτερ, αἴθʼ ὅσα εἶπε τελευτήσειεν ἅπαντα
Od.7.332 Ἀλκίνοος· τοῦ μέν κεν ἐπὶ ζείδωρον ἄρουραν
Od.7.333 ἄσβεστον κλέος εἴη, ἐγὼ δέ κε πατρίδʼ ἱκοίμην.
Od.7.334 ὣς οἱ μὲν τοιαῦτα πρὸς ἀλλήλους ἀγόρευον·
Od.7.335 κέκλετο δʼ Ἀρήτη λευκώλενος ἀμφιπόλοισιν
Od.7.336 δέμνιʼ ὑπʼ αἰθούσῃ θέμεναι καὶ ῥήγεα καλὰ
Od.7.337 πορφύρεʼ ἐμβαλέειν, στορέσαι τʼ ἐφύπερθε τάπητας
Od.7.338 χλαίνας τʼ ἐνθέμεναι οὔλας καθύπερθεν ἕσασθαι.
Od.7.339 αἱ δʼ ἴσαν ἐκ μεγάροιο δάος μετὰ χερσὶν ἔχουσαι·
Od.7.340 αὐτὰρ ἐπεὶ στόρεσαν πυκινὸν λέχος ἐγκονέουσαι,
Od.7.341 ὤτρυνον δʼ Ὀδυσῆα παριστάμεναι ἐπέεσσιν·
Od.7.342 ὄρσο κέων, ὦ ξεῖνε· πεποίηται δέ τοι εὐνή.
Od.7.343 ὣς φάν, τῷ δʼ ἀσπαστὸν ἐείσατο κοιμηθῆναι.
Od.7.344 ὣς ὁ μὲν ἔνθα καθεῦδε πολύτλας δῖος Ὀδυσσεὺς
Od.7.345 τρητοῖς ἐν λεχέεσσιν ὑπʼ αἰθούσῃ ἐριδούπῳ·
Od.7.346 Ἀλκίνοος δʼ ἄρα λέκτο μυχῷ δόμου ὑψηλοῖο,
Od.7.347 πὰρ δὲ γυνὴ δέσποινα λέχος πόρσυνε καὶ εὐνήν.
Od.8.1 ἦμος δʼ ἠριγένεια φάνη ῥοδοδάκτυλος Ἠώς,
Od.8.2 ὤρνυτʼ ἄρʼ ἐξ εὐνῆς ἱερὸν μένος Ἀλκινόοιο,
Od.8.3 ἂν δʼ ἄρα διογενὴς ὦρτο πτολίπορθος Ὀδυσσεύς.
Od.8.4 τοῖσιν δʼ ἡγεμόνευʼ ἱερὸν μένος Ἀλκινόοιο
Od.8.5 Φαιήκων ἀγορήνδʼ, ἥ σφιν παρὰ νηυσὶ τέτυκτο.
Od.8.6 ἐλθόντες δὲ καθῖζον ἐπὶ ξεστοῖσι λίθοισι
Od.8.7 πλησίον. ἡ δʼ ἀνὰ ἄστυ μετῴχετο Παλλὰς Ἀθήνη
Od.8.8 εἰδομένη κήρυκι δαΐφρονος Ἀλκινόοιο,
Od.8.9 νόστον Ὀδυσσῆι μεγαλήτορι μητιόωσα,
Od.8.10 καί ῥα ἑκάστῳ φωτὶ παρισταμένη φάτο μῦθον·
Od.8.11 δεῦτʼ ἄγε, Φαιήκων ἡγήτορες ἠδὲ μέδοντες,
Od.8.12 εἰς ἀγορὴν ἰέναι, ὄφρα ξείνοιο πύθησθε,
Od.8.13 ὃς νέον Ἀλκινόοιο δαΐφρονος ἵκετο δῶμα
Od.8.14 πόντον ἐπιπλαγχθείς, δέμας ἀθανάτοισιν ὁμοῖος.
Od.8.15 ὣς εἰποῦσʼ ὤτρυνε μένος καὶ θυμὸν ἑκάστου.
Od.8.16 καρπαλίμως δʼ ἔμπληντο βροτῶν ἀγοραί τε καὶ ἕδραι
Od.8.17 ἀγρομένων· πολλοὶ δʼ ἄρʼ ἐθηήσαντο ἰδόντες
Od.8.18 υἱὸν Λαέρταο δαΐφρονα· τῷ δʼ ἄρʼ Ἀθήνη
Od.8.19 θεσπεσίην κατέχευε χάριν κεφαλῇ τε καὶ ὤμοις
Od.8.20 καί μιν μακρότερον καὶ πάσσονα θῆκεν ἰδέσθαι,
Od.8.21 ὥς κεν Φαιήκεσσι φίλος πάντεσσι γένοιτο
Od.8.22 δεινός τʼ αἰδοῖός τε καὶ ἐκτελέσειεν ἀέθλους
Od.8.23 πολλούς, τοὺς Φαίηκες ἐπειρήσαντʼ Ὀδυσῆος.
Od.8.24 αὐτὰρ ἐπεί ῥʼ ἤγερθεν ὁμηγερέες τʼ ἐγένοντο,
Od.8.25 τοῖσιν δʼ Ἀλκίνοος ἀγορήσατο καὶ μετέειπε·
Od.8.26 κέκλυτε, Φαιήκων ἡγήτορες ἠδὲ μέδοντες,
Od.8.27 ὄφρʼ εἴπω τά με θυμὸς ἐνὶ στήθεσσι κελεύει.
Od.8.28 ξεῖνος ὅδʼ, οὐκ οἶδʼ ὅς τις, ἀλώμενος ἵκετʼ ἐμὸν δῶ,
Od.8.29 ἠὲ πρὸς ἠοίων ἦ ἑσπερίων ἀνθρώπων·
Od.8.30 πομπὴν δʼ ὀτρύνει, καὶ λίσσεται ἔμπεδον εἶναι.
Od.8.31 ἡμεῖς δʼ, ὡς τὸ πάρος περ, ἐποτρυνώμεθα πομπήν.
Od.8.32 οὐδὲ γὰρ οὐδέ τις ἄλλος, ὅτις κʼ ἐμὰ δώμαθʼ ἵκηται,
Od.8.33 ἐνθάδʼ ὀδυρόμενος δηρὸν μένει εἵνεκα πομπῆς.
Od.8.34 ἀλλʼ ἄγε νῆα μέλαιναν ἐρύσσομεν εἰς ἅλα δῖαν
Od.8.35 πρωτόπλοον, κούρω δὲ δύω καὶ πεντήκοντα
Od.8.36 κρινάσθων κατὰ δῆμον, ὅσοι πάρος εἰσὶν ἄριστοι.
Od.8.37 δησάμενοι δʼ ἐὺ πάντες ἐπὶ κληῖσιν ἐρετμὰ
Od.8.38 ἔκβητʼ· αὐτὰρ ἔπειτα θοὴν ἀλεγύνετε δαῖτα
Od.8.39 ἡμέτερόνδʼ ἐλθόντες· ἐγὼ δʼ ἐὺ πᾶσι παρέξω.
Od.8.40 κούροισιν μὲν ταῦτʼ ἐπιτέλλομαι· αὐτὰρ οἱ ἄλλοι
Od.8.41 σκηπτοῦχοι βασιλῆες ἐμὰ πρὸς δώματα καλὰ
Od.8.42 ἔρχεσθʼ, ὄφρα ξεῖνον ἐνὶ μεγάροισι φιλέωμεν,
Od.8.43 μηδέ τις ἀρνείσθω. καλέσασθε δὲ θεῖον ἀοιδὸν
Od.8.44 Δημόδοκον· τῷ γάρ ῥα θεὸς πέρι δῶκεν ἀοιδὴν
Od.8.45 τέρπειν, ὅππῃ θυμὸς ἐποτρύνῃσιν ἀείδειν.
Od.8.46 ὣς ἄρα φωνήσας ἡγήσατο, τοὶ δʼ ἅμʼ ἕποντο
Od.8.47 σκηπτοῦχοι· κῆρυξ δὲ μετῴχετο θεῖον ἀοιδόν.
Od.8.48 κούρω δὲ κρινθέντε δύω καὶ πεντήκοντα
Od.8.49 βήτην, ὡς ἐκέλευσʼ, ἐπὶ θῖνʼ ἁλὸς ἀτρυγέτοιο.
Od.8.50 αὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,
Od.8.51 νῆα μὲν οἵ γε μέλαιναν ἁλὸς βένθοσδε ἔρυσσαν,
Od.8.52 ἐν δʼ ἱστόν τʼ ἐτίθεντο καὶ ἱστία νηὶ μελαίνῃ,
Od.8.53 ἠρτύναντο δʼ ἐρετμὰ τροποῖς ἐν δερματίνοισι,
Od.8.54 πάντα κατὰ μοῖραν, ἀνά θʼ ἱστία λευκὰ πέτασσαν.
Od.8.55 ὑψοῦ δʼ ἐν νοτίῳ τήν γʼ ὥρμισαν· αὐτὰρ ἔπειτα
Od.8.56 βάν ῥʼ ἴμεν Ἀλκινόοιο δαΐφρονος ἐς μέγα δῶμα.
Od.8.57 πλῆντο δʼ ἄρʼ αἴθουσαί τε καὶ ἕρκεα καὶ δόμοι ἀνδρῶν
Od.8.58 ἀγρομένων· πολλοὶ δʼ ἄρʼ ἔσαν, νέοι ἠδὲ παλαιοί.
Od.8.59 τοῖσιν δʼ Ἀλκίνοος δυοκαίδεκα μῆλʼ ἱέρευσεν,
Od.8.60 ὀκτὼ δʼ ἀργιόδοντας ὕας, δύο δʼ εἰλίποδας βοῦς·
Od.8.61 τοὺς δέρον ἀμφί θʼ ἕπον, τετύκοντό τε δαῖτʼ ἐρατεινήν.
Od.8.62 κῆρυξ δʼ ἐγγύθεν ἦλθεν ἄγων ἐρίηρον ἀοιδόν,
Od.8.63 τὸν πέρι μοῦσʼ ἐφίλησε, δίδου δʼ ἀγαθόν τε κακόν τε·
Od.8.64 ὀφθαλμῶν μὲν ἄμερσε, δίδου δʼ ἡδεῖαν ἀοιδήν.
Od.8.65 τῷ δʼ ἄρα Ποντόνοος θῆκε θρόνον ἀργυρόηλον
Od.8.66 μέσσῳ δαιτυμόνων, πρὸς κίονα μακρὸν ἐρείσας·
Od.8.67 κὰδ δʼ ἐκ πασσαλόφι κρέμασεν φόρμιγγα λίγειαν
Od.8.68 αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι
Od.8.69 κῆρυξ· πὰρ δʼ ἐτίθει κάνεον καλήν τε τράπεζαν,
Od.8.70 πὰρ δὲ δέπας οἴνοιο, πιεῖν ὅτε θυμὸς ἀνώγοι.
Od.8.71 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.8.72 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.8.73 μοῦσʼ ἄρʼ ἀοιδὸν ἀνῆκεν ἀειδέμεναι κλέα ἀνδρῶν,
Od.8.74 οἴμης τῆς τότʼ ἄρα κλέος οὐρανὸν εὐρὺν ἵκανε,
Od.8.75 νεῖκος Ὀδυσσῆος καὶ Πηλεΐδεω Ἀχιλῆος,
Od.8.76 ὥς ποτε δηρίσαντο θεῶν ἐν δαιτὶ θαλείῃ
Od.8.77 ἐκπάγλοις ἐπέεσσιν, ἄναξ δʼ ἀνδρῶν Ἀγαμέμνων
Od.8.78 χαῖρε νόῳ, ὅ τʼ ἄριστοι Ἀχαιῶν δηριόωντο.
Od.8.79 ὣς γάρ οἱ χρείων μυθήσατο Φοῖβος Ἀπόλλων
Od.8.80 Πυθοῖ ἐν ἠγαθέῃ, ὅθʼ ὑπέρβη λάινον οὐδὸν
Od.8.81 χρησόμενος· τότε γάρ ῥα κυλίνδετο πήματος ἀρχὴ
Od.8.82 Τρωσί τε καὶ Δαναοῖσι Διὸς μεγάλου διὰ βουλάς.
Od.8.83 ταῦτʼ ἄρʼ ἀοιδὸς ἄειδε περικλυτός· αὐτὰρ Ὀδυσσεὺς
Od.8.84 πορφύρεον μέγα φᾶρος ἑλὼν χερσὶ στιβαρῇσι
Od.8.85 κὰκ κεφαλῆς εἴρυσσε, κάλυψε δὲ καλὰ πρόσωπα·
Od.8.86 αἴδετο γὰρ Φαίηκας ὑπʼ ὀφρύσι δάκρυα λείβων.
Od.8.87 ἦ τοι ὅτε λήξειεν ἀείδων θεῖος ἀοιδός,
Od.8.88 δάκρυ ὀμορξάμενος κεφαλῆς ἄπο φᾶρος ἕλεσκε
Od.8.89 καὶ δέπας ἀμφικύπελλον ἑλὼν σπείσασκε θεοῖσιν·
Od.8.90 αὐτὰρ ὅτʼ ἂψ ἄρχοιτο καὶ ὀτρύνειαν ἀείδειν
Od.8.91 Φαιήκων οἱ ἄριστοι, ἐπεὶ τέρποντʼ ἐπέεσσιν,
Od.8.92 ἂψ Ὀδυσεὺς κατὰ κρᾶτα καλυψάμενος γοάασκεν.
Od.8.93 ἔνθʼ ἄλλους μὲν πάντας ἐλάνθανε δάκρυα λείβων,
Od.8.94 Ἀλκίνοος δέ μιν οἶος ἐπεφράσατʼ ἠδʼ ἐνόησεν
Od.8.95 ἥμενος ἄγχʼ αὐτοῦ, βαρὺ δὲ στενάχοντος ἄκουσεν.
Od.8.96 αἶψα δὲ Φαιήκεσσι φιληρέτμοισι μετηύδα·
Od.8.97 κέκλυτε, Φαιήκων ἡγήτορες ἠδὲ μέδοντες.
Od.8.98 ἤδη μὲν δαιτὸς κεκορήμεθα θυμὸν ἐίσης
Od.8.99 φόρμιγγός θʼ, ἣ δαιτὶ συνήορός ἐστι θαλείῃ·
Od.8.100 νῦν δʼ ἐξέλθωμεν καὶ ἀέθλων πειρηθῶμεν
Od.8.101 πάντων, ὥς χʼ ὁ ξεῖνος ἐνίσπῃ οἷσι φίλοισιν
Od.8.102 οἴκαδε νοστήσας, ὅσσον περιγιγνόμεθʼ ἄλλων
Od.8.103 πύξ τε παλαιμοσύνῃ τε καὶ ἅλμασιν ἠδὲ πόδεσσιν.
Od.8.104 ὣς ἄρα φωνήσας ἡγήσατο, τοὶ δʼ ἅμʼ ἕποντο.
Od.8.105 κὰδ δʼ ἐκ πασσαλόφι κρέμασεν φόρμιγγα λίγειαν,
Od.8.106 Δημοδόκου δʼ ἕλε χεῖρα καὶ ἔξαγεν ἐκ μεγάροιο
Od.8.107 κῆρυξ· ἦρχε δὲ τῷ αὐτὴν ὁδὸν ἥν περ οἱ ἄλλοι
Od.8.108 Φαιήκων οἱ ἄριστοι, ἀέθλια θαυμανέοντες.
Od.8.109 βὰν δʼ ἴμεν εἰς ἀγορήν, ἅμα δʼ ἕσπετο πουλὺς ὅμιλος,
Od.8.110 μυρίοι· ἂν δʼ ἵσταντο νέοι πολλοί τε καὶ ἐσθλοί.
Od.8.111 ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς,
Od.8.112 Ναυτεύς τε Πρυμνεύς τε καὶ Ἀγχίαλος καὶ Ἐρετμεύς,
Od.8.113 Ποντεύς τε Πρωρεύς τε, Θόων Ἀναβησίνεώς τε
Od.8.114 Ἀμφίαλός θʼ, υἱὸς Πολυνήου Τεκτονίδαο·
Od.8.115 ἂν δὲ καὶ Εὐρύαλος, βροτολοιγῷ ἶσος Ἄρηϊ,
Od.8.116 Ναυβολίδης, ὃς ἄριστος ἔην εἶδός τε δέμας τε
Od.8.117 πάντων Φαιήκων μετʼ ἀμύμονα Λαοδάμαντα.
Od.8.118 ἂν δʼ ἔσταν τρεῖς παῖδες ἀμύμονος Ἀλκινόοιο,
Od.8.119 Λαοδάμας θʼ Ἅλιός τε καὶ ἀντίθεος Κλυτόνηος.
Od.8.120 οἱ δʼ ἦ τοι πρῶτον μὲν ἐπειρήσαντο πόδεσσι.
Od.8.121 τοῖσι δʼ ἀπὸ νύσσης τέτατο δρόμος· οἱ δʼ ἅμα πάντες
Od.8.122 καρπαλίμως ἐπέτοντο κονίοντες πεδίοιο·
Od.8.123 τῶν δὲ θέειν ὄχʼ ἄριστος ἔην Κλυτόνηος ἀμύμων·
Od.8.124 ὅσσον τʼ ἐν νειῷ οὖρον πέλει ἡμιόνοιιν,
Od.8.125 τόσσον ὑπεκπροθέων λαοὺς ἵκεθʼ, οἱ δʼ ἐλίποντο.
Od.8.126 οἱ δὲ παλαιμοσύνης ἀλεγεινῆς πειρήσαντο·
Od.8.127 τῇ δʼ αὖτʼ Εὐρύαλος ἀπεκαίνυτο πάντας ἀρίστους.
Od.8.128 ἅλματι δʼ Ἀμφίαλος πάντων προφερέστατος ἦεν·
Od.8.129 δίσκῳ δʼ αὖ πάντων πολὺ φέρτατος ἦεν Ἐλατρεύς,
Od.8.130 πὺξ δʼ αὖ Λαοδάμας, ἀγαθὸς πάϊς Ἀλκινόοιο.
Od.8.131 αὐτὰρ ἐπεὶ δὴ πάντες ἐτέρφθησαν φρένʼ ἀέθλοις,
Od.8.132 τοῖς ἄρα Λαοδάμας μετέφη πάϊς Ἀλκινόοιο·
Od.8.133 δεῦτε, φίλοι, τὸν ξεῖνον ἐρώμεθα εἴ τινʼ ἄεθλον
Od.8.134 οἶδέ τε καὶ δεδάηκε. φυήν γε μὲν οὐ κακός ἐστι,
Od.8.135 μηρούς τε κνήμας τε καὶ ἄμφω χεῖρας ὕπερθεν
Od.8.136 αὐχένα τε στιβαρὸν μέγα τε σθένος· οὐδέ τι ἥβης
Od.8.137 δεύεται, ἀλλὰ κακοῖσι συνέρρηκται πολέεσσιν·
Od.8.138 οὐ γὰρ ἐγώ γέ τί φημι κακώτερον ἄλλο θαλάσσης
Od.8.139 ἄνδρα γε συγχεῦαι, εἰ καὶ μάλα καρτερὸς εἴη.
Od.8.140 τὸν δʼ αὖτʼ Εὐρύαλος ἀπαμείβετο φώνησέν τε·
Od.8.141 Λαοδάμα, μάλα τοῦτο ἔπος κατὰ μοῖραν ἔειπες.
Od.8.142 αὐτὸς νῦν προκάλεσσαι ἰὼν καὶ πέφραδε μῦθον.
Od.8.143 αὐτὰρ ἐπεὶ τό γʼ ἄκουσʼ ἀγαθὸς πάϊς Ἀλκινόοιο,
Od.8.144 στῆ ῥʼ ἐς μέσσον ἰὼν καὶ Ὀδυσσῆα προσέειπε·
Od.8.145 δεῦρʼ ἄγε καὶ σύ, ξεῖνε πάτερ, πείρησαι ἀέθλων,
Od.8.146 εἴ τινά που δεδάηκας· ἔοικε δέ σʼ ἴδμεν ἀέθλους·
Od.8.147 οὐ μὲν γὰρ μεῖζον κλέος ἀνέρος ὄφρα κʼ ἔῃσιν,
Od.8.148 ἤ ὅ τι ποσσίν τε ῥέξῃ καὶ χερσὶν ἑῇσιν.
Od.8.149 ἀλλʼ ἄγε πείρησαι, σκέδασον δʼ ἀπὸ κήδεα θυμοῦ.
Od.8.150 σοὶ δʼ ὁδὸς οὐκέτι δηρὸν ἀπέσσεται, ἀλλά τοι ἤδη
Od.8.151 νηῦς τε κατείρυσται καὶ ἐπαρτέες εἰσὶν ἑταῖροι.
Od.8.152 τὸν δʼ ἀπαμειβόμενος προσέφη πολύμητις Ὀδυσσεύς·
Od.8.153 Λαοδάμα, τί με ταῦτα κελεύετε κερτομέοντες;
Od.8.154 κήδεά μοι καὶ μᾶλλον ἐνὶ φρεσὶν ἤ περ ἄεθλοι,
Od.8.155 ὃς πρὶν μὲν μάλα πολλὰ πάθον καὶ πολλὰ μόγησα,
Od.8.156 νῦν δὲ μεθʼ ὑμετέρῃ ἀγορῇ νόστοιο χατίζων
Od.8.157 ἧμαι, λισσόμενος βασιλῆά τε πάντα τε δῆμον.
Od.8.158 τὸν δʼ αὖτʼ Εὐρύαλος ἀπαμείβετο νείκεσέ τʼ ἄντην·
Od.8.159 οὐ γάρ σʼ οὐδέ, ξεῖνε, δαήμονι φωτὶ ἐίσκω
Od.8.160 ἄθλων, οἷά τε πολλὰ μετʼ ἀνθρώποισι πέλονται,
Od.8.161 ἀλλὰ τῷ, ὅς θʼ ἅμα νηὶ πολυκλήιδι θαμίζων,
Od.8.162 ἀρχὸς ναυτάων οἵ τε πρηκτῆρες ἔασιν,
Od.8.163 φόρτου τε μνήμων καὶ ἐπίσκοπος ᾖσιν ὁδαίων
Od.8.164 κερδέων θʼ ἁρπαλέων· οὐδʼ ἀθλητῆρι ἔοικας.
Od.8.165 τὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Od.8.166 ξεῖνʼ, οὐ καλὸν ἔειπες· ἀτασθάλῳ ἀνδρὶ ἔοικας.
Od.8.167 οὕτως οὐ πάντεσσι θεοὶ χαρίεντα διδοῦσιν
Od.8.168 ἀνδράσιν, οὔτε φυὴν οὔτʼ ἂρ φρένας οὔτʼ ἀγορητύν.
Od.8.169 ἄλλος μὲν γάρ τʼ εἶδος ἀκιδνότερος πέλει ἀνήρ,
Od.8.170 ἀλλὰ θεὸς μορφὴν ἔπεσι στέφει, οἱ δέ τʼ ἐς αὐτὸν
Od.8.171 τερπόμενοι λεύσσουσιν· ὁ δʼ ἀσφαλέως ἀγορεύει
Od.8.172 αἰδοῖ μειλιχίῃ, μετὰ δὲ πρέπει ἀγρομένοισιν,
Od.8.173 ἐρχόμενον δʼ ἀνὰ ἄστυ θεὸν ὣς εἰσορόωσιν.
Od.8.174 ἄλλος δʼ αὖ εἶδος μὲν ἀλίγκιος ἀθανάτοισιν,
Od.8.175 ἀλλʼ οὔ οἱ χάρις ἀμφιπεριστέφεται ἐπέεσσιν,
Od.8.176 ὡς καὶ σοὶ εἶδος μὲν ἀριπρεπές, οὐδέ κεν ἄλλως
Od.8.177 οὐδὲ θεὸς τεύξειε, νόον δʼ ἀποφώλιός ἐσσι.
Od.8.178 ὤρινάς μοι θυμὸν ἐνὶ στήθεσσι φίλοισιν
Od.8.179 εἰπὼν οὐ κατὰ κόσμον. ἐγὼ δʼ οὐ νῆις ἀέθλων,
Od.8.180 ὡς σύ γε μυθεῖαι, ἀλλʼ ἐν πρώτοισιν ὀίω
Od.8.181 ἔμμεναι, ὄφρʼ ἥβῃ τε πεποίθεα χερσί τʼ ἐμῇσι.
Od.8.182 νῦν δʼ ἔχομαι κακότητι καὶ ἄλγεσι· πολλὰ γὰρ ἔτλην
Od.8.183 ἀνδρῶν τε πτολέμους ἀλεγεινά τε κύματα πείρων.
Od.8.184 ἀλλὰ καὶ ὥς, κακὰ πολλὰ παθών, πειρήσομʼ ἀέθλων·
Od.8.185 θυμοδακὴς γὰρ μῦθος, ἐπώτρυνας δέ με εἰπών.
Od.8.186 ἦ ῥα καὶ αὐτῷ φάρει ἀναΐξας λάβε δίσκον
Od.8.187 μείζονα καὶ πάχετον, στιβαρώτερον οὐκ ὀλίγον περ
Od.8.188 ἢ οἵῳ Φαίηκες ἐδίσκεον ἀλλήλοισι.
Od.8.189 τόν ῥα περιστρέψας ἧκε στιβαρῆς ἀπὸ χειρός,
Od.8.190 βόμβησεν δὲ λίθος· κατὰ δʼ ἔπτηξαν ποτὶ γαίῃ
Od.8.191 Φαίηκες δολιχήρετμοι, ναυσίκλυτοι ἄνδρες,
Od.8.192 λᾶος ὑπὸ ῥιπῆς· ὁ δʼ ὑπέρπτατο σήματα πάντων
Od.8.193 ῥίμφα θέων ἀπὸ χειρός. ἔθηκε δὲ τέρματʼ Ἀθήνη
Od.8.194 ἀνδρὶ δέμας ἐικυῖα, ἔπος τʼ ἔφατʼ ἔκ τʼ ὀνόμαζεν·
Od.8.195 καί κʼ ἀλαός τοι, ξεῖνε, διακρίνειε τὸ σῆμα
Od.8.196 ἀμφαφόων, ἐπεὶ οὔ τι μεμιγμένον ἐστὶν ὁμίλῳ,
Od.8.197 ἀλλὰ πολὺ πρῶτον. σὺ δὲ θάρσει τόνδε γʼ ἄεθλον·
Od.8.198 οὔ τις Φαιήκων τόδε γʼ ἵξεται, οὐδʼ ὑπερήσει.
Od.8.199 ὣς φάτο, γήθησεν δὲ πολύτλας δῖος Ὀδυσσεύς,
Od.8.200 χαὶρων, οὕνεχʼ ἑταῖρον ἐνηέα λεῦσσʼ ἐν ἀγῶνι.
Od.8.201 καὶ τότε κουφότερον μετεφώνεε Φαιήκεσσιν·
Od.8.202 τοῦτον νῦν ἀφίκεσθε, νέοι. τάχα δʼ ὕστερον ἄλλον
Od.8.203 ἥσειν ἢ τοσσοῦτον ὀίομαι ἢ ἔτι μᾶσσον.
Od.8.204 τῶν δʼ ἄλλων ὅτινα κραδίη θυμός τε κελεύει,
Od.8.205 δεῦρʼ ἄγε πειρηθήτω, ἐπεί μʼ ἐχολώσατε λίην,
Od.8.206 ἢ πὺξ ἠὲ πάλῃ ἢ καὶ ποσίν, οὔ τι μεγαίρω,
Od.8.207 πάντων Φαιήκων, πλήν γʼ αὐτοῦ Λαοδάμαντος.
Od.8.208 ξεῖνος γάρ μοι ὅδʼ ἐστί· τίς ἂν φιλέοντι μάχοιτο;
Od.8.209 ἄφρων δὴ κεῖνός γε καὶ οὐτιδανὸς πέλει ἀνήρ,
Od.8.210 ὅς τις ξεινοδόκῳ ἔριδα προφέρηται ἀέθλων
Od.8.211 δήμῳ ἐν ἀλλοδαπῷ· ἕο δʼ αὐτοῦ πάντα κολούει.
Od.8.212 τῶν δʼ ἄλλων οὔ πέρ τινʼ ἀναίνομαι οὐδʼ ἀθερίζω,
Od.8.213 ἀλλʼ ἐθέλω ἴδμεν καὶ πειρηθήμεναι ἄντην.
Od.8.214 πάντα γὰρ οὐ κακός εἰμι, μετʼ ἀνδράσιν ὅσσοι ἄεθλοι·
Od.8.215 εὖ μὲν τόξον οἶδα ἐύξοον ἀμφαφάασθαι·
Od.8.216 πρῶτός κʼ ἄνδρα βάλοιμι ὀιστεύσας ἐν ὁμίλῳ
Od.8.217 ἀνδρῶν δυσμενέων, εἰ καὶ μάλα πολλοὶ ἑταῖροι
Od.8.218 ἄγχι παρασταῖεν καὶ τοξαζοίατο φωτῶν.
Od.8.219 οἶος δή με Φιλοκτήτης ἀπεκαίνυτο τόξῳ
Od.8.220 δήμῳ ἔνι Τρώων, ὅτε τοξαζοίμεθʼ Ἀχαιοί.
Od.8.221 τῶν δʼ ἄλλων ἐμέ φημι πολὺ προφερέστερον εἶναι,
Od.8.222 ὅσσοι νῦν βροτοί εἰσιν ἐπὶ χθονὶ σῖτον ἔδοντες.
Od.8.223 ἀνδράσι δὲ προτέροισιν ἐριζέμεν οὐκ ἐθελήσω,
Od.8.224 οὔθʼ Ἡρακλῆι οὔτʼ Εὐρύτῳ Οιχαλιῆι,
Od.8.225 οἵ ῥα καὶ ἀθανάτοισιν ἐρίζεσκον περὶ τόξων.
Od.8.226 τῷ ῥα καὶ αἶψʼ ἔθανεν μέγας Εὔρυτος, οὐδʼ ἐπὶ γῆρας
Od.8.227 ἵκετʼ ἐνὶ μεγάροισι· χολωσάμενος γὰρ Ἀπόλλων
Od.8.228 ἔκτανεν, οὕνεκά μιν προκαλίζετο τοξάζεσθαι.
Od.8.229 δουρὶ δʼ ἀκοντίζω ὅσον οὐκ ἄλλος τις ὀιστῷ.
Od.8.230 οἴοισιν δείδοικα ποσὶν μή τίς με παρέλθῃ
Od.8.231 Φαιήκων· λίην γὰρ ἀεικελίως ἐδαμάσθην
Od.8.232 κύμασιν ἐν πολλοῖς, ἐπεὶ οὐ κομιδὴ κατὰ νῆα
Od.8.233 ἦεν ἐπηετανός· τῷ μοι φίλα γυῖα λέλυνται.
Od.8.234 ὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ.
Od.8.235 Ἀλκίνοος δέ μιν οἶος ἀμειβόμενος προσέειπεν·
Od.8.236 ξεῖνʼ, ἐπεὶ οὐκ ἀχάριστα μεθʼ ἡμῖν ταῦτʼ ἀγορεύεις,
Od.8.237 ἀλλʼ ἐθέλεις ἀρετὴν σὴν φαινέμεν, ἥ τοι ὀπηδεῖ,
Od.8.238 χωόμενος ὅτι σʼ οὗτος ἀνὴρ ἐν ἀγῶνι παραστὰς
Od.8.239 νείκεσεν, ὡς ἂν σὴν ἀρετὴν βροτὸς οὔ τις ὄνοιτο,
Od.8.240 ὅς τις ἐπίσταιτο ᾗσι φρεσὶν ἄρτια βάζειν·
Od.8.241 ἀλλʼ ἄγε νῦν ἐμέθεν ξυνίει ἔπος, ὄφρα καὶ ἄλλῳ
Od.8.242 εἴπῃς ἡρώων, ὅτε κεν σοῖς ἐν μεγάροισι
Od.8.243 δαινύῃ παρὰ σῇ τʼ ἀλόχῳ καὶ σοῖσι τέκεσσιν,
Od.8.244 ἡμετέρης ἀρετῆς μεμνημένος, οἷα καὶ ἡμῖν
Od.8.245 Ζεὺς ἐπὶ ἔργα τίθησι διαμπερὲς ἐξ ἔτι πατρῶν.
Od.8.246 οὐ γὰρ πυγμάχοι εἰμὲν ἀμύμονες οὐδὲ παλαισταί,
Od.8.247 ἀλλὰ ποσὶ κραιπνῶς θέομεν καὶ νηυσὶν ἄριστοι,
Od.8.248 αἰεὶ δʼ ἡμῖν δαίς τε φίλη κίθαρις τε χοροί τε
Od.8.249 εἵματά τʼ ἐξημοιβὰ λοετρά τε θερμὰ καὶ εὐναί.
Od.8.250 ἀλλʼ ἄγε, Φαιήκων βητάρμονες ὅσσοι ἄριστοι,
Od.8.251 παίσατε, ὥς χʼ ὁ ξεῖνος ἐνίσπῃ οἷσι φίλοισιν
Od.8.252 οἴκαδε νοστήσας, ὅσσον περιγιγνόμεθʼ ἄλλων
Od.8.253 ναυτιλίῃ καὶ ποσσὶ καὶ ὀρχηστυῖ καὶ ἀοιδῇ.
Od.8.254 Δημοδόκῳ δέ τις αἶψα κιὼν φόρμιγγα λίγειαν
Od.8.255 οἰσέτω, ἥ που κεῖται ἐν ἡμετέροισι δόμοισιν.
Od.8.256 ὣς ἔφατʼ Ἀλκίνοος θεοείκελος, ὦρτο δὲ κῆρυξ
Od.8.257 οἴσων φόρμιγγα γλαφυρὴν δόμου ἐκ βασιλῆος.
Od.8.258 αἰσυμνῆται δὲ κριτοὶ ἐννέα πάντες ἀνέσταν
Od.8.259 δήμιοι, οἳ κατʼ ἀγῶνας ἐὺ πρήσσεσκον ἕκαστα,
Od.8.260 λείηναν δὲ χορόν, καλὸν δʼ εὔρυναν ἀγῶνα.
Od.8.261 κῆρυξ δʼ ἐγγύθεν ἦλθε φέρων φόρμιγγα λίγειαν
Od.8.262 Δημοδόκῳ· ὁ δʼ ἔπειτα κίʼ ἐς μέσον· ἀμφὶ δὲ κοῦροι
Od.8.263 πρωθῆβαι ἵσταντο, δαήμονες ὀρχηθμοῖο,
Od.8.264 πέπληγον δὲ χορὸν θεῖον ποσίν. αὐτὰρ Ὀδυσσεὺς
Od.8.265 μαρμαρυγὰς θηεῖτο ποδῶν, θαύμαζε δὲ θυμῷ.
Od.8.266 αὐτὰρ ὁ φορμίζων ἀνεβάλλετο καλὸν ἀείδειν
Od.8.267 ἀμφʼ Ἄρεος φιλότητος εὐστεφάνου τʼ Ἀφροδίτης,
Od.8.268 ὡς τὰ πρῶτα μίγησαν ἐν Ἡφαίστοιο δόμοισι
Od.8.269 λάθρῃ, πολλὰ δʼ ἔδωκε, λέχος δʼ ᾔσχυνε καὶ εὐνὴν
Od.8.270 Ἡφαίστοιο ἄνακτος. ἄφαρ δέ οἱ ἄγγελος ἦλθεν
Od.8.271 Ἥλιος, ὅ σφʼ ἐνόησε μιγαζομένους φιλότητι.
Od.8.272 Ἥφαιστος δʼ ὡς οὖν θυμαλγέα μῦθον ἄκουσε,
Od.8.273 βῆ ῥʼ ἴμεν ἐς χαλκεῶνα κακὰ φρεσὶ βυσσοδομεύων,
Od.8.274 ἐν δʼ ἔθετʼ ἀκμοθέτῳ μέγαν ἄκμονα, κόπτε δὲ δεσμοὺς
Od.8.275 ἀρρήκτους ἀλύτους, ὄφρʼ ἔμπεδον αὖθι μένοιεν.
Od.8.276 αὐτὰρ ἐπεὶ δὴ τεῦξε δόλον κεχολωμένος Ἄρει,
Od.8.277 βῆ ῥʼ ἴμεν ἐς θάλαμον, ὅθι οἱ φίλα δέμνιʼ ἔκειτο,
Od.8.278 ἀμφὶ δʼ ἄρʼ ἑρμῖσιν χέε δέσματα κύκλῳ ἁπάντῃ·
Od.8.279 πολλὰ δὲ καὶ καθύπερθε μελαθρόφιν ἐξεκέχυντο,
Od.8.280 ἠύτʼ ἀράχνια λεπτά, τά γʼ οὔ κέ τις οὐδὲ ἴδοιτο,
Od.8.281 οὐδὲ θεῶν μακάρων· πέρι γὰρ δολόεντα τέτυκτο.
Od.8.282 αὐτὰρ ἐπεὶ δὴ πάντα δόλον περὶ δέμνια χεῦεν,
Od.8.283 εἴσατʼ ἴμεν ἐς Λῆμνον, ἐυκτίμενον πτολίεθρον,
Od.8.284 ἥ οἱ γαιάων πολὺ φιλτάτη ἐστὶν ἁπασέων.
Od.8.285 οὐδʼ ἀλαοσκοπιὴν εἶχε χρυσήνιος Ἄρης,
Od.8.286 ὡς ἴδεν Ἥφαιστον κλυτοτέχνην νόσφι κιόντα·
Od.8.287 βῆ δʼ ἰέναι πρὸς δῶμα περικλυτοῦ Ἡφαίστοιο
Od.8.288 ἰσχανόων φιλότητος ἐυστεφάνου Κυθερείης.
Od.8.289 ἡ δὲ νέον παρὰ πατρὸς ἐρισθενέος Κρονίωνος
Od.8.290 ἐρχομένη κατʼ ἄρʼ ἕζεθʼ· ὁ δʼ εἴσω δώματος ᾔει,
Od.8.291 ἔν τʼ ἄρα οἱ φῦ χειρί, ἔπος τʼ ἔφατʼ ἔκ τʼ ὀνόμαζε·
Od.8.292 δεῦρο, φίλη, λέκτρονδε τραπείομεν εὐνηθέντες·
Od.8.293 οὐ γὰρ ἔθʼ Ἥφαιστος μεταδήμιος, ἀλλά που ἤδη
Od.8.294 οἴχεται ἐς Λῆμνον μετὰ Σίντιας ἀγριοφώνους.
Od.8.295 ὣς φάτο, τῇ δʼ ἀσπαστὸν ἐείσατο κοιμηθῆναι.
Od.8.296 τὼ δʼ ἐς δέμνια βάντε κατέδραθον· ἀμφὶ δὲ δεσμοὶ
Od.8.297 τεχνήεντες ἔχυντο πολύφρονος Ἡφαίστοιο,
Od.8.298 οὐδέ τι κινῆσαι μελέων ἦν οὐδʼ ἀναεῖραι.
Od.8.299 καὶ τότε δὴ γίγνωσκον, ὅ τʼ οὐκέτι φυκτὰ πέλοντο.
Od.8.300 ἀγχίμολον δέ σφʼ ἦλθε περικλυτὸς ἀμφιγυήεις,
Od.8.301 αὖτις ὑποστρέψας πρὶν Λήμνου γαῖαν ἱκέσθαι·
Od.8.302 Ἠέλιος γάρ οἱ σκοπιὴν ἔχεν εἶπέ τε μῦθον.
Od.8.303 βῆ δʼ ἴμεναι πρὸς δῶμα φίλον τετιημένος ἦτορ·
Od.8.304 ἔστη δʼ ἐν προθύροισι, χόλος δέ μιν ἄγριος ᾕρει·
Od.8.305 σμερδαλέον δʼ ἐβόησε, γέγωνέ τε πᾶσι θεοῖσιν·
Od.8.306 Ζεῦ πάτερ ἠδʼ ἄλλοι μάκαρες θεοὶ αἰὲν ἐόντες,
Od.8.307 δεῦθʼ, ἵνα ἔργα γελαστὰ καὶ οὐκ ἐπιεικτὰ ἴδησθε,
Od.8.308 ὡς ἐμὲ χωλὸν ἐόντα Διὸς θυγάτηρ Ἀφροδίτη
Od.8.309 αἰὲν ἀτιμάζει, φιλέει δʼ ἀίδηλον Ἄρηα,
Od.8.310 οὕνεχʼ ὁ μὲν καλός τε καὶ ἀρτίπος, αὐτὰρ ἐγώ γε
Od.8.311 ἠπεδανὸς γενόμην. ἀτὰρ οὔ τί μοι αἴτιος ἄλλος,
Od.8.312 ἀλλὰ τοκῆε δύω, τὼ μὴ γείνασθαι ὄφελλον.
Od.8.313 ἀλλʼ ὄψεσθʼ, ἵνα τώ γε καθεύδετον ἐν φιλότητι
Od.8.314 εἰς ἐμὰ δέμνια βάντες, ἐγὼ δʼ ὁρόων ἀκάχημαι.
Od.8.315 οὐ μέν σφεας ἔτʼ ἔολπα μίνυνθά γε κειέμεν οὕτως
Od.8.316 καὶ μάλα περ φιλέοντε· τάχʼ οὐκ ἐθελήσετον ἄμφω
Od.8.317 εὕδειν· ἀλλά σφωε δόλος καὶ δεσμὸς ἐρύξει,
Od.8.318 εἰς ὅ κέ μοι μάλα πάντα πατὴρ ἀποδῷσιν ἔεδνα,
Od.8.319 ὅσσα οἱ ἐγγυάλιξα κυνώπιδος εἵνεκα κούρης,
Od.8.320 οὕνεκά οἱ καλὴ θυγάτηρ, ἀτὰρ οὐκ ἐχέθυμος.
Od.8.321 ὣς ἔφαθʼ, οἱ δʼ ἀγέροντο θεοὶ ποτὶ χαλκοβατὲς δῶ·
Od.8.322 ἦλθε Ποσειδάων γαιήοχος, ἦλθʼ ἐριούνης
Od.8.323 Ἑρμείας, ἦλθεν δὲ ἄναξ ἑκάεργος Ἀπόλλων.
Od.8.324 θηλύτεραι δὲ θεαὶ μένον αἰδοῖ οἴκοι ἑκάστη.
Od.8.325 ἔσταν δʼ ἐν προθύροισι θεοί, δωτῆρες ἑάων·
Od.8.326 ἄσβεστος δʼ ἄρʼ ἐνῶρτο γέλως μακάρεσσι θεοῖσι
Od.8.327 τέχνας εἰσορόωσι πολύφρονος Ἡφαίστοιο.
Od.8.328 ὧδε δέ τις εἴπεσκεν ἰδὼν ἐς πλησίον ἄλλον·
Od.8.329 οὐκ ἀρετᾷ κακὰ ἔργα· κιχάνει τοι βραδὺς ὠκύν,
Od.8.330 ὡς καὶ νῦν Ἥφαιστος ἐὼν βραδὺς εἷλεν Ἄρηα
Od.8.331 ὠκύτατόν περ ἐόντα θεῶν οἳ Ὄλυμπον ἔχουσιν,
Od.8.332 χωλὸς ἐὼν τέχνῃσι· τὸ καὶ μοιχάγριʼ ὀφέλλει.
Od.8.333 ὣς οἱ μὲν τοιαῦτα πρὸς ἀλλήλους ἀγόρευον·
Od.8.334 Ἑρμῆν δὲ προσέειπεν ἄναξ Διὸς υἱὸς Ἀπόλλων·
Od.8.335 Ἑρμεία, Διὸς υἱέ, διάκτορε, δῶτορ ἑάων,
Od.8.336 ἦ ῥά κεν ἐν δεσμοῖς ἐθέλοις κρατεροῖσι πιεσθεὶς
Od.8.337 εὕδειν ἐν λέκτροισι παρὰ χρυσέῃ Ἀφροδίτῃ;
Od.8.338 τὸν δʼ ἠμείβετʼ ἔπειτα διάκτορος ἀργεϊφόντης·
Od.8.339 αἲ γὰρ τοῦτο γένοιτο, ἄναξ ἑκατηβόλʼ Ἄπολλον·
Od.8.340 δεσμοὶ μὲν τρὶς τόσσοι ἀπείρονες ἀμφὶς ἔχοιεν,
Od.8.341 ὑμεῖς δʼ εἰσορόῳτε θεοὶ πᾶσαί τε θέαιναι,
Od.8.342 αὐτὰρ ἐγὼν εὕδοιμι παρὰ χρυσέῃ Ἀφροδίτῃ.
Od.8.343 ὣς ἔφατʼ, ἐν δὲ γέλως ὦρτʼ ἀθανάτοισι θεοῖσιν.
Od.8.344 οὐδὲ Ποσειδάωνα γέλως ἔχε, λίσσετο δʼ αἰεὶ
Od.8.345 Ἥφαιστον κλυτοεργὸν ὅπως λύσειεν Ἄρηα.
Od.8.346 καί μιν φωνήσας ἔπεα πτερόεντα προσηύδα·
Od.8.347 λῦσον· ἐγὼ δέ τοι αὐτὸν ὑπίσχομαι, ὡς σὺ κελεύεις,
Od.8.348 τίσειν αἴσιμα πάντα μετʼ ἀθανάτοισι θεοῖσιν.
Od.8.349 τὸν δʼ αὖτε προσέειπε περικλυτὸς ἀμφιγυήεις·
Od.8.350 μή με, Ποσείδαον γαιήοχε, ταῦτα κέλευε·
Od.8.351 δειλαί τοι δειλῶν γε καὶ ἐγγύαι ἐγγυάασθαι.
Od.8.352 πῶς ἂν ἐγώ σε δέοιμι μετʼ ἀθανάτοισι θεοῖσιν,
Od.8.353 εἴ κεν Ἄρης οἴχοιτο χρέος καὶ δεσμὸν ἀλύξας;
Od.8.354 τὸν δʼ αὖτε προσέειπε Ποσειδάων ἐνοσίχθων·
Od.8.355 Ἥφαιστʼ, εἴ περ γάρ κεν Ἄρης χρεῖος ὑπαλύξας
Od.8.356 οἴχηται φεύγων, αὐτός τοι ἐγὼ τάδε τίσω.
Od.8.357 τὸν δʼ ἠμείβετʼ ἔπειτα περικλυτὸς ἀμφιγυήεις·
Od.8.358 οὐκ ἔστʼ οὐδὲ ἔοικε τεὸν ἔπος ἀρνήσασθαι.
Od.8.359 ὣς εἰπὼν δεσμὸν ἀνίει μένος Ἡφαίστοιο.
Od.8.360 τὼ δʼ ἐπεὶ ἐκ δεσμοῖο λύθεν, κρατεροῦ περ ἐόντος,
Od.8.361 αὐτίκʼ ἀναΐξαντε ὁ μὲν Θρῄκηνδε βεβήκει,
Od.8.362 ἡ δʼ ἄρα Κύπρον ἵκανε φιλομμειδὴς Ἀφροδίτη,
Od.8.363 ἐς Πάφον· ἔνθα δέ οἱ τέμενος βωμός τε θυήεις.
Od.8.364 ἔνθα δέ μιν Χάριτες λοῦσαν καὶ χρῖσαν ἐλαίῳ
Od.8.365 ἀμβρότῳ, οἷα θεοὺς ἐπενήνοθεν αἰὲν ἐόντας,
Od.8.366 ἀμφὶ δὲ εἵματα ἕσσαν ἐπήρατα, θαῦμα ἰδέσθαι.
Od.8.367 ταῦτʼ ἄρʼ ἀοιδὸς ἄειδε περικλυτός· αὐτὰρ Ὀδυσσεὺς
Od.8.368 τέρπετʼ ἐνὶ φρεσὶν ᾗσιν ἀκούων ἠδὲ καὶ ἄλλοι
Od.8.369 Φαίηκες δολιχήρετμοι, ναυσίκλυτοι ἄνδρες.
Od.8.370 Ἀλκίνοος δʼ Ἅλιον καὶ Λαοδάμαντα κέλευσεν
Od.8.371 μουνὰξ ὀρχήσασθαι, ἐπεί σφισιν οὔ τις ἔριζεν.
Od.8.372 οἱ δʼ ἐπεὶ οὖν σφαῖραν καλὴν μετὰ χερσὶν ἕλοντο,
Od.8.373 πορφυρέην, τήν σφιν Πόλυβος ποίησε δαΐφρων,
Od.8.374 τὴν ἕτερος ῥίπτασκε ποτὶ νέφεα σκιόεντα
Od.8.375 ἰδνωθεὶς ὀπίσω, ὁ δʼ ἀπὸ χθονὸς ὑψόσʼ ἀερθεὶς
Od.8.376 ῥηιδίως μεθέλεσκε, πάρος ποσὶν οὖδας ἱκέσθαι.
Od.8.377 αὐτὰρ ἐπεὶ δὴ σφαίρῃ ἀνʼ ἰθὺν πειρήσαντο,
Od.8.378 ὠρχείσθην δὴ ἔπειτα ποτὶ χθονὶ πουλυβοτείρῃ
Od.8.379 ταρφέʼ ἀμειβομένω· κοῦροι δʼ ἐπελήκεον ἄλλοι
Od.8.380 ἑστεῶτες κατʼ ἀγῶνα, πολὺς δʼ ὑπὸ κόμπος ὀρώρει.
Od.8.381 δὴ τότʼ ἄρʼ Ἀλκίνοον προσεφώνεε δῖος Ὀδυσσεύς·
Od.8.382 Ἀλκίνοε κρεῖον, πάντων ἀριδείκετε λαῶν,
Od.8.383 ἠμὲν ἀπείλησας βητάρμονας εἶναι ἀρίστους,
Od.8.384 ἠδʼ ἄρʼ ἑτοῖμα τέτυκτο· σέβας μʼ ἔχει εἰσορόωντα.
Od.8.385 ὣς φάτο, γήθησεν δʼ ἱερὸν μένος Ἀλκινόοιο,
Od.8.386 αἶψα δὲ Φαιήκεσσι φιληρέτμοισι μετηύδα·
Od.8.387 κέκλυτε, Φαιήκων ἡγήτορες ἠδὲ μέδοντες.
Od.8.388 ὁ ξεῖνος μάλα μοι δοκέει πεπνυμένος εἶναι.
Od.8.389 ἀλλʼ ἄγε οἱ δῶμεν ξεινήιον, ὡς ἐπιεικές.
Od.8.390 δώδεκα γὰρ κατὰ δῆμον ἀριπρεπέες βασιλῆες
Od.8.391 ἀρχοὶ κραίνουσι, τρισκαιδέκατος δʼ ἐγὼ αὐτός·
Od.8.392 τῶν οἱ ἕκαστος φᾶρος ἐυπλυνὲς ἠδὲ χιτῶνα
Od.8.393 καὶ χρυσοῖο τάλαντον ἐνείκατε τιμήεντος.
Od.8.394 αἶψα δὲ πάντα φέρωμεν ἀολλέα, ὄφρʼ ἐνὶ χερσὶν
Od.8.395 ξεῖνος ἔχων ἐπὶ δόρπον ἴῃ χαίρων ἐνὶ θυμῷ.
Od.8.396 Εὐρύαλος δέ ἑ αὐτὸν ἀρεσσάσθω ἐπέεσσι
Od.8.397 καὶ δώρῳ, ἐπεὶ οὔ τι ἔπος κατὰ μοῖραν ἔειπεν.
Od.8.398 ὣς ἔφαθʼ, οἱ δʼ ἄρα πάντες ἐπῄνεον ἠδʼ ἐκέλευον,
Od.8.399 δῶρα δʼ ἄρʼ οἰσέμεναι πρόεσαν κήρυκα ἕκαστος.
Od.8.400 τὸν δʼ αὖτʼ Εὐρύαλος ἀπαμείβετο φώνησέν τε·
Od.8.401 Ἀλκίνοε κρεῖον, πάντων ἀριδείκετε λαῶν,
Od.8.402 τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.
Od.8.403 δώσω οἱ τόδʼ ἄορ παγχάλκεον, ᾧ ἔπι κώπη
Od.8.404 ἀργυρέη, κολεὸν δὲ νεοπρίστου ἐλέφαντος
Od.8.405 ἀμφιδεδίνηται· πολέος δέ οἱ ἄξιον ἔσται.
Od.8.406 ὣς εἰπὼν ἐν χερσὶ τίθει ξίφος ἀργυρόηλον
Od.8.407 καί μιν φωνήσας ἔπεα πτερόεντα προσηύδα·
Od.8.408 χαῖρε, πάτερ ὦ ξεῖνε· ἔπος δʼ εἴ πέρ τι βέβακται
Od.8.409 δεινόν, ἄφαρ τὸ φέροιεν ἀναρπάξασαι ἄελλαι.
Od.8.410 σοὶ δὲ θεοὶ ἄλοχόν τʼ ἰδέειν καὶ πατρίδʼ ἱκέσθαι
Od.8.411 δοῖεν, ἐπεὶ δὴ δηθὰ φίλων ἄπο πήματα πάσχεις.
Od.8.412 τὸν δʼ ἀπαμειβόμενος προσέφη πολύμητις Ὀδυσσεύς·
Od.8.413 καὶ σὺ φίλος μάλα χαῖρε, θεοὶ δέ τοι ὄλβια δοῖεν.
Od.8.414 μηδέ τι τοι ξίφεός γε ποθὴ μετόπισθε γένοιτο
Od.8.415 τούτου, ὃ δή μοι δῶκας ἀρεσσάμενος ἐπέεσσιν.
Od.8.416 ἦ ῥα καὶ ἀμφʼ ὤμοισι θέτο ξίφος ἀργυρόηλον.
Od.8.417 δύσετό τʼ ἠέλιος, καὶ τῷ κλυτὰ δῶρα παρῆεν.
Od.8.418 καὶ τά γʼ ἐς Ἀλκινόοιο φέρον κήρυκες ἀγαυοί·
Od.8.419 δεξάμενοι δʼ ἄρα παῖδες ἀμύμονος Ἀλκινόοιο
Od.8.420 μητρὶ παρʼ αἰδοίῃ ἔθεσαν περικαλλέα δῶρα.
Od.8.421 τοῖσιν δʼ ἡγεμόνευʼ ἱερὸν μένος Ἀλκινόοιο,
Od.8.422 ἐλθόντες δὲ καθῖζον ἐν ὑψηλοῖσι θρόνοισι.
Od.8.423 δή ῥα τότʼ Ἀρήτην προσέφη μένος Ἀλκινόοιο·
Od.8.424 δεῦρο, γύναι, φέρε χηλὸν ἀριπρεπέʼ, ἥ τις ἀρίστη·
Od.8.425 ἐν δʼ αὐτὴ θὲς φᾶρος ἐυπλυνὲς ἠδὲ χιτῶνα.
Od.8.426 ἀμφὶ δέ οἱ πυρὶ χαλκὸν ἰήνατε, θέρμετε δʼ ὕδωρ,
Od.8.427 ὄφρα λοεσσάμενός τε ἰδών τʼ ἐὺ κείμενα πάντα
Od.8.428 δῶρα, τά οἱ Φαίηκες ἀμύμονες ἐνθάδʼ ἔνεικαν,
Od.8.429 δαιτί τε τέρπηται καὶ ἀοιδῆς ὕμνον ἀκούων.
Od.8.430 καί οἱ ἐγὼ τόδʼ ἄλεισον ἐμὸν περικαλλὲς ὀπάσσω,
Od.8.431 χρύσεον, ὄφρʼ ἐμέθεν μεμνημένος ἤματα πάντα
Od.8.432 σπένδῃ ἐνὶ μεγάρῳ Διί τʼ ἄλλοισίν τε θεοῖσιν.
Od.8.433 ὣς ἔφατʼ, Ἀρήτη δὲ μετὰ δμῳῇσιν ἔειπεν
Od.8.434 ἀμφὶ πυρὶ στῆσαι τρίποδα μέγαν ὅττι τάχιστα.
Od.8.435 αἱ δὲ λοετροχόον τρίποδʼ ἵστασαν ἐν πυρὶ κηλέῳ,
Od.8.436 ἔν δʼ ἄρʼ ὕδωρ ἔχεαν, ὑπὸ δὲ ξύλα δαῖον ἑλοῦσαι.
Od.8.437 γάστρην μὲν τρίποδος πῦρ ἄμφεπε, θέρμετο δʼ ὕδωρ·
Od.8.438 τόφρα δʼ ἄρʼ Ἀρήτη ξείνῳ περικαλλέα χηλὸν
Od.8.439 ἐξέφερεν θαλάμοιο, τίθει δʼ ἐνὶ κάλλιμα δῶρα,
Od.8.440 ἐσθῆτα χρυσόν τε, τά οἱ Φαίηκες ἔδωκαν·
Od.8.441 ἐν δʼ αὐτὴ φᾶρος θῆκεν καλόν τε χιτῶνα,
Od.8.442 καί μιν φωνήσασʼ ἔπεα πτερόεντα προσηύδα·
Od.8.443 αὐτὸς νῦν ἴδε πῶμα, θοῶς δʼ ἐπὶ δεσμὸν ἴηλον,
Od.8.444 μή τίς τοι καθʼ ὁδὸν δηλήσεται, ὁππότʼ ἂν αὖτε
Od.8.445 εὕδῃσθα γλυκὺν ὕπνον ἰὼν ἐν νηὶ μελαίνῃ.
Od.8.446 αὐτὰρ ἐπεὶ τό γʼ ἄκουσε πολύτλας δῖος Ὀδυσσεύς,
Od.8.447 αὐτίκʼ ἐπήρτυε πῶμα, θοῶς δʼ ἐπὶ δεσμὸν ἴηλεν
Od.8.448 ποικίλον, ὅν ποτέ μιν δέδαε φρεσὶ πότνια Κίρκη·
Od.8.449 αὐτόδιον δʼ ἄρα μιν ταμίη λούσασθαι ἀνώγει
Od.8.450 ἔς ῥʼ ἀσάμινθον βάνθʼ· ὁ δʼ ἄρ ἀσπασίως ἴδε θυμῷ
Od.8.451 θερμὰ λοέτρʼ, ἐπεὶ οὔ τι κομιζόμενός γε θάμιζεν,
Od.8.452 ἐπεὶ δὴ λίπε δῶμα Καλυψοῦς ἠυκόμοιο.
Od.8.453 τόφρα δέ οἱ κομιδή γε θεῷ ὣς ἔμπεδος ἦεν.
Od.8.454 τὸν δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,
Od.8.455 ἀμφὶ δέ μιν χλαῖναν καλὴν βάλον ἠδὲ χιτῶνα,
Od.8.456 ἔκ ῥʼ ἀσαμίνθου βὰς ἄνδρας μέτα οἰνοποτῆρας
Od.8.457 ἤιε· Ναυσικάα δὲ θεῶν ἄπο κάλλος ἔχουσα
Od.8.458 στῆ ῥα παρὰ σταθμὸν τέγεος πύκα ποιητοῖο,
Od.8.459 θαύμαζεν δʼ Ὀδυσῆα ἐν ὀφθαλμοῖσιν ὁρῶσα,
Od.8.460 καί μιν φωνήσασʼ ἔπεα πτερόεντα προσηύδα·
Od.8.461 χαῖρε, ξεῖνʼ, ἵνα καί ποτʼ ἐὼν ἐν πατρίδι γαίῃ
Od.8.462 μνήσῃ ἐμεῦ, ὅτι μοι πρώτῃ ζωάγριʼ ὀφέλλεις.
Od.8.463 τὴν δʼ ἀπαμειβόμενος προσέφη πολύμητις Ὀδυσσεύς.
Od.8.464 Ναυσικάα θύγατερ μεγαλήτορος Ἀλκινόοιο,
Od.8.465 οὕτω νῦν Ζεὺς θείη, ἐρίγδουπος πόσις Ἥρης,
Od.8.466 οἴκαδέ τʼ ἐλθέμεναι καὶ νόστιμον ἦμαρ ἰδέσθαι·
Od.8.467 τῷ κέν τοι καὶ κεῖθι θεῷ ὣς εὐχετοῴμην
Od.8.468 αἰεὶ ἤματα πάντα· σὺ γάρ μʼ ἐβιώσαο, κούρη.
Od.8.469 ἦ ῥα καὶ ἐς θρόνον ἷζε παρʼ Ἀλκίνοον βασιλῆα·
Od.8.470 οἱ δʼ ἤδη μοίρας τʼ ἔνεμον κερόωντό τε οἶνον.
Od.8.471 κῆρυξ δʼ ἐγγύθεν ἦλθεν ἄγων ἐρίηρον ἀοιδόν,
Od.8.472 Δημόδοκον λαοῖσι τετιμένον· εἷσε δʼ ἄρʼ αὐτὸν
Od.8.473 μέσσῳ δαιτυμόνων, πρὸς κίονα μακρὸν ἐρείσας.
Od.8.474 δὴ τότε κήρυκα προσέφη πολύμητις Ὀδυσσεύς,
Od.8.475 νώτου ἀποπροταμών, ἐπὶ δὲ πλεῖον ἐλέλειπτο,
Od.8.476 ἀργιόδοντος ὑός, θαλερὴ δʼ ἦν ἀμφὶς ἀλοιφή·
Od.8.477 κῆρυξ, τῆ δή, τοῦτο πόρε κρέας, ὄφρα φάγῃσιν,
Od.8.478 Δημοδόκῳ· καί μιν προσπτύξομαι ἀχνύμενός περ·
Od.8.479 πᾶσι γὰρ ἀνθρώποισιν ἐπιχθονίοισιν ἀοιδοὶ
Od.8.480 τιμῆς ἔμμοροί εἰσι καὶ αἰδοῦς, οὕνεκʼ ἄρα σφέας
Od.8.481 οἴμας μοῦσʼ ἐδίδαξε, φίλησε δὲ φῦλον ἀοιδῶν.
Od.8.482 ὣς ἄρʼ ἔφη, κῆρυξ δὲ φέρων ἐν χερσὶν ἔθηκεν
Od.8.483 ἥρῳ Δημοδόκῳ· ὁ δʼ ἐδέξατο, χαῖρε δὲ θυμῷ.
Od.8.484 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.8.485 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.8.486 δὴ τότε Δημόδοκον προσέφη πολύμητις Ὀδυσσεύς·
Od.8.487 Δημόδοκʼ, ἔξοχα δή σε βροτῶν αἰνίζομʼ ἁπάντων.
Od.8.488 ἢ σέ γε μοῦσʼ ἐδίδαξε, Διὸς πάϊς, ἢ σέ γʼ Ἀπόλλων·
Od.8.489 λίην γὰρ κατὰ κόσμον Ἀχαιῶν οἶτον ἀείδεις,
Od.8.490 ὅσσʼ ἔρξαν τʼ ἔπαθόν τε καὶ ὅσσʼ ἐμόγησαν Ἀχαιοί,
Od.8.491 ὥς τέ που ἢ αὐτὸς παρεὼν ἢ ἄλλου ἀκούσας.
Od.8.492 ἀλλʼ ἄγε δὴ μετάβηθι καὶ ἵππου κόσμον ἄεισον
Od.8.493 δουρατέου, τὸν Ἐπειὸς ἐποίησεν σὺν Ἀθήνῃ,
Od.8.494 ὅν ποτʼ ἐς ἀκρόπολιν δόλον ἤγαγε δῖος Ὀδυσσεὺς
Od.8.495 ἀνδρῶν ἐμπλήσας οἵ ῥʼ Ἴλιον ἐξαλάπαξαν.
Od.8.496 αἴ κεν δή μοι ταῦτα κατὰ μοῖραν καταλέξῃς,
Od.8.497 αὐτίκʼ ἐγὼ πᾶσιν μυθήσομαι ἀνθρώποισιν,
Od.8.498 ὡς ἄρα τοι πρόφρων θεὸς ὤπασε θέσπιν ἀοιδήν.
Od.8.499 ὣς φάθʼ, ὁ δʼ ὁρμηθεὶς θεοῦ ἤρχετο, φαῖνε δʼ ἀοιδήν,
Od.8.500 ἔνθεν ἑλὼν ὡς οἱ μὲν ἐυσσέλμων ἐπὶ νηῶν
Od.8.501 βάντες ἀπέπλειον, πῦρ ἐν κλισίῃσι βαλόντες,
Od.8.502 Ἀργεῖοι, τοὶ δʼ ἤδη ἀγακλυτὸν ἀμφʼ Ὀδυσῆα
Od.8.503 ἥατʼ ἐνὶ Τρώων ἀγορῇ κεκαλυμμένοι ἵππῳ·
Od.8.504 αὐτοὶ γάρ μιν Τρῶες ἐς ἀκρόπολιν ἐρύσαντο.
Od.8.505 ὣς ὁ μὲν ἑστήκει, τοὶ δʼ ἄκριτα πόλλʼ ἀγόρευον
Od.8.506 ἥμενοι ἀμφʼ αὐτόν· τρίχα δέ σφισιν ἥνδανε βουλή,
Od.8.507 ἠὲ διαπλῆξαι κοῖλον δόρυ νηλέι χαλκῷ,
Od.8.508 ἢ κατὰ πετράων βαλέειν ἐρύσαντας ἐπʼ ἄκρης,
Od.8.509 ἢ ἐάαν μέγʼ ἄγαλμα θεῶν θελκτήριον εἶναι,
Od.8.510 τῇ περ δὴ καὶ ἔπειτα τελευτήσεσθαι ἔμελλεν·
Od.8.511 αἶσα γὰρ ἦν ἀπολέσθαι, ἐπὴν πόλις ἀμφικαλύψῃ
Od.8.512 δουράτεον μέγαν ἵππον, ὅθʼ ἥατο πάντες ἄριστοι
Od.8.513 Ἀργείων Τρώεσσι φόνον καὶ κῆρα φέροντες.
Od.8.514 ἤειδεν δʼ ὡς ἄστυ διέπραθον υἷες Ἀχαιῶν
Od.8.515 ἱππόθεν ἐκχύμενοι, κοῖλον λόχον ἐκπρολιπόντες.
Od.8.516 ἄλλον δʼ ἄλλῃ ἄειδε πόλιν κεραϊζέμεν αἰπήν,
Od.8.517 αὐτὰρ Ὀδυσσῆα προτὶ δώματα Δηιφόβοιο
Od.8.518 βήμεναι, ἠύτʼ Ἄρηα σὺν ἀντιθέῳ Μενελάῳ.
Od.8.519 κεῖθι δὴ αἰνότατον πόλεμον φάτο τολμήσαντα
Od.8.520 νικῆσαι καὶ ἔπειτα διὰ μεγάθυμον Ἀθήνην.
Od.8.521 ταῦτʼ ἄρʼ ἀοιδὸς ἄειδε περικλυτός· αὐτὰρ Ὀδυσσεὺς
Od.8.522 τήκετο, δάκρυ δʼ ἔδευεν ὑπὸ βλεφάροισι παρειάς.
Od.8.523 ὡς δὲ γυνὴ κλαίῃσι φίλον πόσιν ἀμφιπεσοῦσα,
Od.8.524 ὅς τε ἑῆς πρόσθεν πόλιος λαῶν τε πέσῃσιν,
Od.8.525 ἄστεϊ καὶ τεκέεσσιν ἀμύνων νηλεὲς ἦμαρ·
Od.8.526 ἡ μὲν τὸν θνήσκοντα καὶ ἀσπαίροντα ἰδοῦσα
Od.8.527 ἀμφʼ αὐτῷ χυμένη λίγα κωκύει· οἱ δέ τʼ ὄπισθε
Od.8.528 κόπτοντες δούρεσσι μετάφρενον ἠδὲ καὶ ὤμους
Od.8.529 εἴρερον εἰσανάγουσι, πόνον τʼ ἐχέμεν καὶ ὀιζύν·
Od.8.530 τῆς δʼ ἐλεεινοτάτῳ ἄχεϊ φθινύθουσι παρειαί·
Od.8.531 ὣς Ὀδυσεὺς ἐλεεινὸν ὑπʼ ὀφρύσι δάκρυον εἶβεν.
Od.8.532 ἔνθʼ ἄλλους μὲν πάντας ἐλάνθανε δάκρυα λείβων,
Od.8.533 Ἀλκίνοος δέ μιν οἶος ἐπεφράσατʼ ἠδʼ ἐνόησεν,
Od.8.534 ἥμενος ἄγχʼ αὐτοῦ, βαρὺ δὲ στενάχοντος ἄκουσεν.
Od.8.535 αἶψα δὲ Φαιήκεσσι φιληρέτμοισι μετηύδα·
Od.8.536 κέκλυτε, Φαιήκων ἡγήτορες ἠδὲ μέδοντες,
Od.8.537 Δημόδοκος δʼ ἤδη σχεθέτω φόρμιγγα λίγειαν·
Od.8.538 οὐ γάρ πως πάντεσσι χαριζόμενος τάδʼ ἀείδει.
Od.8.539 ἐξ οὗ δορπέομέν τε καὶ ὤρορε θεῖος ἀοιδός,
Od.8.540 ἐκ τοῦ δʼ οὔ πω παύσατʼ ὀιζυροῖο γόοιο
Od.8.541 ὁ ξεῖνος· μάλα πού μιν ἄχος φρένας ἀμφιβέβηκεν.
Od.8.542 ἀλλʼ ἄγʼ ὁ μὲν σχεθέτω, ἵνʼ ὁμῶς τερπώμεθα πάντες,
Od.8.543 ξεινοδόκοι καὶ ξεῖνος, ἐπεὶ πολὺ κάλλιον οὕτως·
Od.8.544 εἵνεκα γὰρ ξείνοιο τάδʼ αἰδοίοιο τέτυκται,
Od.8.545 πομπὴ καὶ φίλα δῶρα, τά οἱ δίδομεν φιλέοντες.
Od.8.546 ἀντὶ κασιγνήτου ξεῖνός θʼ ἱκέτης τε τέτυκται
Od.8.547 ἀνέρι, ὅς τʼ ὀλίγον περ ἐπιψαύῃ πραπίδεσσι.
Od.8.548 τῷ νῦν μηδὲ σὺ κεῦθε νοήμασι κερδαλέοισιν
Od.8.549 ὅττι κέ σʼ εἴρωμαι· φάσθαι δέ σε κάλλιόν ἐστιν.
Od.8.550 εἴπʼ ὄνομʼ ὅττι σε κεῖθι κάλεον μήτηρ τε πατήρ τε
Od.8.551 ἄλλοι θʼ οἳ κατὰ ἄστυ καὶ οἳ περιναιετάουσιν.
Od.8.552 οὐ μὲν γάρ τις πάμπαν ἀνώνυμός ἐστʼ ἀνθρώπων,
Od.8.553 οὐ κακὸς οὐδὲ μὲν ἐσθλός, ἐπὴν τὰ πρῶτα γένηται,
Od.8.554 ἀλλʼ ἐπὶ πᾶσι τίθενται, ἐπεί κε τέκωσι, τοκῆες.
Od.8.555 εἰπὲ δέ μοι γαῖάν τε· τεὴν δῆμόν τε πόλιν τε,
Od.8.556 ὄφρα σε τῇ πέμπωσι τιτυσκόμεναι φρεσὶ νῆες·
Od.8.557 οὐ γὰρ Φαιήκεσσι κυβερνητῆρες ἔασιν,
Od.8.558 οὐδέ τι πηδάλιʼ ἔστι, τά τʼ ἄλλαι νῆες ἔχουσιν·
Od.8.559 ἀλλʼ αὐταὶ ἴσασι νοήματα καὶ φρένας ἀνδρῶν,
Od.8.560 καὶ πάντων ἴσασι πόλιας καὶ πίονας ἀγροὺς
Od.8.561 ἀνθρώπων, καὶ λαῖτμα τάχισθʼ ἁλὸς ἐκπερόωσιν
Od.8.562 ἠέρι καὶ νεφέλῃ κεκαλυμμέναι· οὐδέ ποτέ σφιν
Od.8.563 οὔτε τι πημανθῆναι ἔπι δέος οὔτʼ ἀπολέσθαι.
Od.8.564 ἀλλὰ τόδʼ ὥς ποτε πατρὸς ἐγὼν εἰπόντος ἄκουσα
Od.8.565 Ναυσιθόου, ὃς ἔφασκε Ποσειδάωνʼ ἀγάσασθαι
Od.8.566 ἡμῖν, οὕνεκα πομποὶ ἀπήμονές εἰμεν ἁπάντων.
Od.8.567 φῆ ποτὲ Φαιήκων ἀνδρῶν ἐυεργέα νῆα
Od.8.568 ἐκ πομπῆς ἀνιοῦσαν ἐν ἠεροειδέι πόντῳ
Od.8.569 ῥαισέμεναι, μέγα δʼ ἧμιν ὄρος πόλει ἀμφικαλύψειν.
Od.8.570 ὣς ἀγόρευʼ ὁ γέρων· τὰ δέ κεν θεὸς ἢ τελέσειεν
Od.8.571 ἤ κʼ ἀτέλεστʼ εἴη, ὥς οἱ φίλον ἔπλετο θυμῷ·
Od.8.572 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.8.573 ὅππῃ ἀπεπλάγχθης τε καὶ ἅς τινας ἵκεο χώρας
Od.8.574 ἀνθρώπων, αὐτούς τε πόλιάς τʼ ἐὺ ναιετοώσας,
Od.8.575 ἠμὲν ὅσοι χαλεποί τε καὶ ἄγριοι οὐδὲ δίκαιοι,
Od.8.576 οἵ τε φιλόξεινοι, καί σφιν νόος ἐστὶ θεουδής.
Od.8.577 εἰπὲ δʼ ὅ τι κλαίεις καὶ ὀδύρεαι ἔνδοθι θυμῷ
Od.8.578 Ἀργείων Δαναῶν ἠδʼ Ἰλίου οἶτον ἀκούων.
Od.8.579 τὸν δὲ θεοὶ μὲν τεῦξαν, ἐπεκλώσαντο δʼ ὄλεθρον
Od.8.580 ἀνθρώποις, ἵνα ᾖσι καὶ ἐσσομένοισιν ἀοιδή.
Od.8.581 ἦ τίς τοι καὶ πηὸς ἀπέφθιτο Ἰλιόθι πρὸ
Od.8.582 ἐσθλὸς ἐών, γαμβρὸς ἢ πενθερός, οἵ τε μάλιστα
Od.8.583 κήδιστοι τελέθουσι μεθʼ αἷμά τε καὶ γένος αὐτῶν;
Od.8.584 ἦ τίς που καὶ ἑταῖρος ἀνὴρ κεχαρισμένα εἰδώς,
Od.8.585 ἐσθλός; ἐπεὶ οὐ μέν τι κασιγνήτοιο χερείων
Od.8.586 γίγνεται, ὅς κεν ἑταῖρος ἐὼν πεπνυμένα εἰδῇ.
Od.9.1 τὸν δʼ ἀπαμειβόμενος προσέφη πολύμητις Ὀδυσσεύς·
Od.9.2 Ἀλκίνοε κρεῖον, πάντων ἀριδείκετε λαῶν,
Od.9.3 ἦ τοι μὲν τόδε καλὸν ἀκουέμεν ἐστὶν ἀοιδοῦ
Od.9.4 τοιοῦδʼ οἷος ὅδʼ ἐστί, θεοῖς ἐναλίγκιος αὐδήν.
Od.9.5 οὐ γὰρ ἐγώ γέ τί φημι τέλος χαριέστερον εἶναι
Od.9.6 ἢ ὅτʼ ἐυφροσύνη μὲν ἔχῃ κάτα δῆμον ἅπαντα,
Od.9.7 δαιτυμόνες δʼ ἀνὰ δώματʼ ἀκουάζωνται ἀοιδοῦ
Od.9.8 ἥμενοι ἑξείης, παρὰ δὲ πλήθωσι τράπεζαι
Od.9.9 σίτου καὶ κρειῶν, μέθυ δʼ ἐκ κρητῆρος ἀφύσσων
Od.9.10 οἰνοχόος φορέῃσι καὶ ἐγχείῃ δεπάεσσι·
Od.9.11 τοῦτό τί μοι κάλλιστον ἐνὶ φρεσὶν εἴδεται εἶναι.
Od.9.12 σοὶ δʼ ἐμὰ κήδεα θυμὸς ἐπετράπετο στονόεντα
Od.9.13 εἴρεσθʼ, ὄφρʼ ἔτι μᾶλλον ὀδυρόμενος στεναχίζω·
Od.9.14 τί πρῶτόν τοι ἔπειτα, τί δʼ ὑστάτιον καταλέξω;
Od.9.15 κήδεʼ ἐπεί μοι πολλὰ δόσαν θεοὶ Οὐρανίωνες.
Od.9.16 νῦν δʼ ὄνομα πρῶτον μυθήσομαι, ὄφρα καὶ ὑμεῖς
Od.9.17 εἴδετʼ, ἐγὼ δʼ ἂν ἔπειτα φυγὼν ὕπο νηλεὲς ἦμαρ
Od.9.18 ὑμῖν ξεῖνος ἔω καὶ ἀπόπροθι δώματα ναίων.
Od.9.19 εἴμʼ Ὀδυσεὺς Λαερτιάδης, ὃς πᾶσι δόλοισιν
Od.9.20 ἀνθρώποισι μέλω, καί μευ κλέος οὐρανὸν ἵκει.
Od.9.21 ναιετάω δʼ Ἰθάκην ἐυδείελον· ἐν δʼ ὄρος αὐτῇ
Od.9.22 Νήριτον εἰνοσίφυλλον, ἀριπρεπές· ἀμφὶ δὲ νῆσοι
Od.9.23 πολλαὶ ναιετάουσι μάλα σχεδὸν ἀλλήλῃσι,
Od.9.24 Δουλίχιόν τε Σάμη τε καὶ ὑλήεσσα Ζάκυνθος.
Od.9.25 αὐτὴ δὲ χθαμαλὴ πανυπερτάτη εἰν ἁλὶ κεῖται
Od.9.26 πρὸς ζόφον, αἱ δέ τʼ ἄνευθε πρὸς ἠῶ τʼ ἠέλιόν τε,
Od.9.27 τρηχεῖʼ, ἀλλʼ ἀγαθὴ κουροτρόφος· οὔ τοι ἐγώ γε
Od.9.28 ἧς γαίης δύναμαι γλυκερώτερον ἄλλο ἰδέσθαι.
Od.9.29 ἦ μέν μʼ αὐτόθʼ ἔρυκε Καλυψώ, δῖα θεάων,
Od.9.30 ἐν σπέσσι γλαφυροῖσι, λιλαιομένη πόσιν εἶναι·
Od.9.31 ὣς δʼ αὔτως Κίρκη κατερήτυεν ἐν μεγάροισιν
Od.9.32 Αἰαίη δολόεσσα, λιλαιομένη πόσιν εἶναι·
Od.9.33 ἀλλʼ ἐμὸν οὔ ποτε θυμὸν ἐνὶ στήθεσσιν ἔπειθον.
Od.9.34 ὣς οὐδὲν γλύκιον ἧς πατρίδος οὐδὲ τοκήων
Od.9.35 γίγνεται, εἴ περ καί τις ἀπόπροθι πίονα οἶκον
Od.9.36 γαίῃ ἐν ἀλλοδαπῇ ναίει ἀπάνευθε τοκήων.
Od.9.37 εἰ δʼ ἄγε τοι καὶ νόστον ἐμὸν πολυκηδέʼ ἐνίσπω,
Od.9.38 ὅν μοι Ζεὺς ἐφέηκεν ἀπὸ Τροίηθεν ἰόντι.
Od.9.39 Ἰλιόθεν με φέρων ἄνεμος Κικόνεσσι πέλασσεν,
Od.9.40 Ἰσμάρῳ. ἔνθα δʼ ἐγὼ πόλιν ἔπραθον, ὤλεσα δʼ αὐτούς·
Od.9.41 ἐκ πόλιος δʼ ἀλόχους καὶ κτήματα πολλὰ λαβόντες
Od.9.42 δασσάμεθʼ, ὡς μή τίς μοι ἀτεμβόμενος κίοι ἴσης.
Od.9.43 ἔνθʼ ἦ τοι μὲν ἐγὼ διερῷ ποδὶ φευγέμεν ἡμέας
Od.9.44 ἠνώγεα, τοὶ δὲ μέγα νήπιοι οὐκ ἐπίθοντο.
Od.9.45 ἔνθα δὲ πολλὸν μὲν μέθυ πίνετο, πολλὰ δὲ μῆλα
Od.9.46 ἔσφαζον παρὰ θῖνα καὶ εἰλίποδας ἕλικας βοῦς·
Od.9.47 τόφρα δʼ ἄρʼ οἰχόμενοι Κίκονες Κικόνεσσι γεγώνευν,
Od.9.48 οἵ σφιν γείτονες ἦσαν, ἅμα πλέονες καὶ ἀρείους,
Od.9.49 ἤπειρον ναίοντες, ἐπιστάμενοι μὲν ἀφʼ ἵππων
Od.9.50 ἀνδράσι μάρνασθαι καὶ ὅθι χρὴ πεζὸν ἐόντα.
Od.9.51 ἦλθον ἔπειθʼ ὅσα φύλλα καὶ ἄνθεα γίγνεται ὥρῃ,
Od.9.52 ἠέριοι· τότε δή ῥα κακὴ Διὸς αἶσα παρέστη
Od.9.53 ἡμῖν αἰνομόροισιν, ἵνʼ ἄλγεα πολλὰ πάθοιμεν.
Od.9.54 στησάμενοι δʼ ἐμάχοντο μάχην παρὰ νηυσὶ θοῇσι,
Od.9.55 βάλλον δʼ ἀλλήλους χαλκήρεσιν ἐγχείῃσιν.
Od.9.56 ὄφρα μὲν ἠὼς ἦν καὶ ἀέξετο ἱερὸν ἦμαρ,
Od.9.57 τόφρα δʼ ἀλεξόμενοι μένομεν πλέονάς περ ἐόντας.
Od.9.58 ἦμος δʼ ἠέλιος μετενίσσετο βουλυτόνδε,
Od.9.59 καὶ τότε δὴ Κίκονες κλῖναν δαμάσαντες Ἀχαιούς.
Od.9.60 ἓξ δʼ ἀφʼ ἑκάστης νηὸς ἐυκνήμιδες ἑταῖροι
Od.9.61 ὤλονθʼ· οἱ δʼ ἄλλοι φύγομεν θάνατόν τε μόρον τε.
Od.9.62 ἔνθεν δὲ προτέρω πλέομεν ἀκαχήμενοι ἦτορ,
Od.9.63 ἄσμενοι ἐκ θανάτοιο, φίλους ὀλέσαντες ἑταίρους.
Od.9.64 οὐδʼ ἄρα μοι προτέρω νῆες κίον ἀμφιέλισσαι,
Od.9.65 πρίν τινα τῶν δειλῶν ἑτάρων τρὶς ἕκαστον ἀῦσαι,
Od.9.66 οἳ θάνον ἐν πεδίῳ Κικόνων ὕπο δῃωθέντες.
Od.9.67 νηυσὶ δʼ ἐπῶρσʼ ἄνεμον Βορέην νεφεληγερέτα Ζεὺς
Od.9.68 λαίλαπι θεσπεσίῃ, σὺν δὲ νεφέεσσι κάλυψε
Od.9.69 γαῖαν ὁμοῦ καὶ πόντον· ὀρώρει δʼ οὐρανόθεν νύξ.
Od.9.70 αἱ μὲν ἔπειτʼ ἐφέροντʼ ἐπικάρσιαι, ἱστία δέ σφιν
Od.9.71 τριχθά τε καὶ τετραχθὰ διέσχισεν ἲς ἀνέμοιο.
Od.9.72 καὶ τὰ μὲν ἐς νῆας κάθεμεν, δείσαντες ὄλεθρον,
Od.9.73 αὐτὰς δʼ ἐσσυμένως προερέσσαμεν ἤπειρόνδε.
Od.9.74 ἔνθα δύω νύκτας δύο τʼ ἤματα συνεχὲς αἰεὶ
Od.9.75 κείμεθʼ, ὁμοῦ καμάτῳ τε καὶ ἄλγεσι θυμὸν ἔδοντες.
Od.9.76 ἀλλʼ ὅτε δὴ τρίτον ἦμαρ ἐυπλόκαμος τέλεσʼ Ἠώς,
Od.9.77 ἱστοὺς στησάμενοι ἀνά θʼ ἱστία λεύκʼ ἐρύσαντες
Od.9.78 ἥμεθα, τὰς δʼ ἄνεμός τε κυβερνῆταί τʼ ἴθυνον.
Od.9.79 καί νύ κεν ἀσκηθὴς ἱκόμην ἐς πατρίδα γαῖαν·
Od.9.80 ἀλλά με κῦμα ῥόος τε περιγνάμπτοντα Μάλειαν
Od.9.81 καὶ Βορέης ἀπέωσε, παρέπλαγξεν δὲ Κυθήρων.
Od.9.82 ἔνθεν δʼ ἐννῆμαρ φερόμην ὀλοοῖς ἀνέμοισιν
Od.9.83 πόντον ἐπʼ ἰχθυόεντα· ἀτὰρ δεκάτῃ ἐπέβημεν
Od.9.84 γαίης Λωτοφάγων, οἵ τʼ ἄνθινον εἶδαρ ἔδουσιν.
Od.9.85 ἔνθα δʼ ἐπʼ ἠπείρου βῆμεν καὶ ἀφυσσάμεθʼ ὕδωρ,
Od.9.86 αἶψα δὲ δεῖπνον ἕλοντο θοῇς παρὰ νηυσὶν ἑταῖροι.
Od.9.87 αὐτὰρ ἐπεὶ σίτοιό τʼ ἐπασσάμεθʼ ἠδὲ ποτῆτος,
Od.9.88 δὴ τοτʼ ἐγὼν ἑτάρους προΐειν πεύθεσθαι ἰόντας,
Od.9.89 οἵ τινες ἀνέρες εἶεν ἐπὶ χθονὶ σῖτον ἔδοντες
Od.9.90 ἄνδρε δύω κρίνας, τρίτατον κήρυχʼ ἅμʼ ὀπάσσας.
Od.9.91 οἱ δʼ αἶψʼ οἰχόμενοι μίγεν ἀνδράσι Λωτοφάγοισιν·
Od.9.92 οὐδʼ ἄρα Λωτοφάγοι μήδονθʼ ἑτάροισιν ὄλεθρον
Od.9.93 ἡμετέροις, ἀλλά σφι δόσαν λωτοῖο πάσασθαι.
Od.9.94 τῶν δʼ ὅς τις λωτοῖο φάγοι μελιηδέα καρπόν,
Od.9.95 οὐκέτʼ ἀπαγγεῖλαι πάλιν ἤθελεν οὐδὲ νέεσθαι,
Od.9.96 ἀλλʼ αὐτοῦ βούλοντο μετʼ ἀνδράσι Λωτοφάγοισι
Od.9.97 λωτὸν ἐρεπτόμενοι μενέμεν νόστου τε λαθέσθαι.
Od.9.98 τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,
Od.9.99 νηυσὶ δʼ ἐνὶ γλαφυρῇσιν ὑπὸ ζυγὰ δῆσα ἐρύσσας.
Od.9.100 αὐτὰρ τοὺς ἄλλους κελόμην ἐρίηρας ἑταίρους
Od.9.101 σπερχομένους νηῶν ἐπιβαινέμεν ὠκειάων,
Od.9.102 μή πώς τις λωτοῖο φαγὼν νόστοιο λάθηται.
Od.9.103 οἱ δʼ αἶψʼ εἴσβαινον καὶ ἐπὶ κληῖσι καθῖζον,
Od.9.104 ἑξῆς δʼ ἑζόμενοι πολιὴν ἅλα τύπτον ἐρετμοῖς.
Od.9.105 ἔνθεν δὲ προτέρω πλέομεν ἀκαχήμενοι ἦτορ·
Od.9.106 Κυκλώπων δʼ ἐς γαῖαν ὑπερφιάλων ἀθεμίστων
Od.9.107 ἱκόμεθʼ, οἵ ῥα θεοῖσι πεποιθότες ἀθανάτοισιν
Od.9.108 οὔτε φυτεύουσιν χερσὶν φυτὸν οὔτʼ ἀρόωσιν,
Od.9.109 ἀλλὰ τά γʼ ἄσπαρτα καὶ ἀνήροτα πάντα φύονται,
Od.9.110 πυροὶ καὶ κριθαὶ ἠδʼ ἄμπελοι, αἵ τε φέρουσιν
Od.9.111 οἶνον ἐριστάφυλον, καί σφιν Διὸς ὄμβρος ἀέξει.
Od.9.112 τοῖσιν δʼ οὔτʼ ἀγοραὶ βουληφόροι οὔτε θέμιστες,
Od.9.113 ἀλλʼ οἵ γʼ ὑψηλῶν ὀρέων ναίουσι κάρηνα
Od.9.114 ἐν σπέσσι γλαφυροῖσι, θεμιστεύει δὲ ἕκαστος
Od.9.115 παίδων ἠδʼ ἀλόχων, οὐδʼ ἀλλήλων ἀλέγουσιν.
Od.9.116 νῆσος ἔπειτα λάχεια παρὲκ λιμένος τετάνυσται,
Od.9.117 γαίης Κυκλώπων οὔτε σχεδὸν οὔτʼ ἀποτηλοῦ,
Od.9.118 ὑλήεσσʼ· ἐν δʼ αἶγες ἀπειρέσιαι γεγάασιν
Od.9.119 ἄγριαι· οὐ μὲν γὰρ πάτος ἀνθρώπων ἀπερύκει,
Od.9.120 οὐδέ μιν εἰσοιχνεῦσι κυνηγέται, οἵ τε καθʼ ὕλην
Od.9.121 ἄλγεα πάσχουσιν κορυφὰς ὀρέων ἐφέποντες.
Od.9.122 οὔτʼ ἄρα ποίμνῃσιν καταΐσχεται οὔτʼ ἀρότοισιν,
Od.9.123 ἀλλʼ ἥ γʼ ἄσπαρτος καὶ ἀνήροτος ἤματα πάντα
Od.9.124 ἀνδρῶν χηρεύει, βόσκει δέ τε μηκάδας αἶγας.
Od.9.125 οὐ γὰρ Κυκλώπεσσι νέες πάρα μιλτοπάρῃοι,
Od.9.126 οὐδʼ ἄνδρες νηῶν ἔνι τέκτονες, οἵ κε κάμοιεν
Od.9.127 νῆας ἐυσσέλμους, αἵ κεν τελέοιεν ἕκαστα
Od.9.128 ἄστεʼ ἐπʼ ἀνθρώπων ἱκνεύμεναι, οἷά τε πολλὰ
Od.9.129 ἄνδρες ἐπʼ ἀλλήλους νηυσὶν περόωσι θάλασσαν·
Od.9.130 οἵ κέ σφιν καὶ νῆσον ἐυκτιμένην ἐκάμοντο.
Od.9.131 οὐ μὲν γάρ τι κακή γε, φέροι δέ κεν ὥρια πάντα·
Od.9.132 ἐν μὲν γὰρ λειμῶνες ἁλὸς πολιοῖο παρʼ ὄχθας
Od.9.133 ὑδρηλοὶ μαλακοί· μάλα κʼ ἄφθιτοι ἄμπελοι εἶεν.
Od.9.134 ἐν δʼ ἄροσις λείη· μάλα κεν βαθὺ λήιον αἰεὶ
Od.9.135 εἰς ὥρας ἀμῷεν, ἐπεὶ μάλα πῖαρ ὑπʼ οὖδας.
Od.9.136 ἐν δὲ λιμὴν ἐύορμος, ἵνʼ οὐ χρεὼ πείσματός ἐστιν,
Od.9.137 οὔτʼ εὐνὰς βαλέειν οὔτε πρυμνήσιʼ ἀνάψαι,
Od.9.138 ἀλλʼ ἐπικέλσαντας μεῖναι χρόνον εἰς ὅ κε ναυτέων
Od.9.139 θυμὸς ἐποτρύνῃ καὶ ἐπιπνεύσωσιν ἀῆται.
Od.9.140 αὐτὰρ ἐπὶ κρατὸς λιμένος ῥέει ἀγλαὸν ὕδωρ,
Od.9.141 κρήνη ὑπὸ σπείους· περὶ δʼ αἴγειροι πεφύασιν.
Od.9.142 ἔνθα κατεπλέομεν, καί τις θεὸς ἡγεμόνευεν
Od.9.143 νύκτα διʼ ὀρφναίην, οὐδὲ προυφαίνετʼ ἰδέσθαι·
Od.9.144 ἀὴρ γὰρ περὶ νηυσὶ βαθεῖʼ ἦν, οὐδὲ σελήνη
Od.9.145 οὐρανόθεν προύφαινε, κατείχετο δὲ νεφέεσσιν.
Od.9.146 ἔνθʼ οὔ τις τὴν νῆσον ἐσέδρακεν ὀφθαλμοῖσιν,
Od.9.147 οὔτʼ οὖν κύματα μακρὰ κυλινδόμενα προτὶ χέρσον
Od.9.148 εἰσίδομεν, πρὶν νῆας ἐυσσέλμους ἐπικέλσαι.
Od.9.149 κελσάσῃσι δὲ νηυσὶ καθείλομεν ἱστία πάντα,
Od.9.150 ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης·
Od.9.151 ἔνθα δʼ ἀποβρίξαντες ἐμείναμεν Ἠῶ δῖαν.
Od.9.152 ἦμος δʼ ἠριγένεια φάνη ῥοδοδάκτυλος Ἠώς,
Od.9.153 νῆσον θαυμάζοντες ἐδινεόμεσθα κατʼ αὐτήν.
Od.9.154 ὦρσαν δὲ νύμφαι, κοῦραι Διὸς αἰγιόχοιο,
Od.9.155 αἶγας ὀρεσκῴους, ἵνα δειπνήσειαν ἑταῖροι.
Od.9.156 αὐτίκα καμπύλα τόξα καὶ αἰγανέας δολιχαύλους
Od.9.157 εἱλόμεθʼ ἐκ νηῶν, διὰ δὲ τρίχα κοσμηθέντες
Od.9.158 βάλλομεν· αἶψα δʼ ἔδωκε θεὸς μενοεικέα θήρην.
Od.9.159 νῆες μέν μοι ἕποντο δυώδεκα, ἐς δὲ ἑκάστην
Od.9.160 ἐννέα λάγχανον αἶγες· ἐμοὶ δὲ δέκʼ ἔξελον οἴῳ.
Od.9.161 ὣς τότε μὲν πρόπαν ἦμαρ ἐς ἠέλιον καταδύντα
Od.9.162 ἥμεθα δαινύμενοι κρέα τʼ ἄσπετα καὶ μέθυ ἡδύ·
Od.9.163 οὐ γάρ πω νηῶν ἐξέφθιτο οἶνος ἐρυθρός,
Od.9.164 ἀλλʼ ἐνέην· πολλὸν γὰρ ἐν ἀμφιφορεῦσιν ἕκαστοι
Od.9.165 ἠφύσαμεν Κικόνων. ἱερὸν πτολίεθρον ἑλόντες.
Od.9.166 Κυκλώπων δʼ ἐς γαῖαν ἐλεύσσομεν ἐγγὺς ἐόντων,
Od.9.167 καπνόν τʼ αὐτῶν τε φθογγὴν ὀίων τε καὶ αἰγῶν.
Od.9.168 ἦμος δʼ ἠέλιος κατέδυ καὶ ἐπὶ κνέφας ἦλθε,
Od.9.169 δὴ τότε κοιμήθημεν ἐπὶ ῥηγμῖνι θαλάσσης.
Od.9.170 ἦμος δʼ ἠριγένεια φάνη ῥοδοδάκτυλος Ἠώς,
Od.9.171 καὶ τότʼ ἐγὼν ἀγορὴν θέμενος μετὰ πᾶσιν ἔειπον·
Od.9.172 ἄλλοι μὲν νῦν μίμνετʼ, ἐμοὶ ἐρίηρες ἑταῖροι·
Od.9.173 αὐτὰρ ἐγὼ σὺν νηί τʼ ἐμῇ καὶ ἐμοῖς ἑτάροισιν
Od.9.174 ἐλθὼν τῶνδʼ ἀνδρῶν πειρήσομαι, οἵ τινές εἰσιν,
Od.9.175 ἤ ῥʼ οἵ γʼ ὑβρισταί τε καὶ ἄγριοι οὐδὲ δίκαιοι,
Od.9.176 ἦε φιλόξεινοι, καί σφιν νόος ἐστὶ θεουδής.
Od.9.177 ὣς εἰπὼν ἀνὰ νηὸς ἔβην, ἐκέλευσα δʼ ἑταίρους
Od.9.178 αὐτούς τʼ ἀμβαίνειν ἀνά τε πρυμνήσια λῦσαι.
Od.9.179 οἱ δʼ αἶψʼ εἴσβαινον καὶ ἐπὶ κληῖσι καθῖζον,
Od.9.180 ἑξῆς δʼ ἑζόμενοι πολιὴν ἅλα τύπτον ἐρετμοῖς.
Od.9.181 ἀλλʼ ὅτε δὴ τὸν χῶρον ἀφικόμεθʼ ἐγγὺς ἐόντα,
Od.9.182 ἔνθα δʼ ἐπʼ ἐσχατιῇ σπέος εἴδομεν ἄγχι θαλάσσης,
Od.9.183 ὑψηλόν, δάφνῃσι κατηρεφές. ἔνθα δὲ πολλὰ
Od.9.184 μῆλʼ, ὄιές τε καὶ αἶγες, ἰαύεσκον· περὶ δʼ αὐλὴ
Od.9.185 ὑψηλὴ δέδμητο κατωρυχέεσσι λίθοισι
Od.9.186 μακρῇσίν τε πίτυσσιν ἰδὲ δρυσὶν ὑψικόμοισιν.
Od.9.187 ἔνθα δʼ ἀνὴρ ἐνίαυε πελώριος, ὅς ῥα τὰ μῆλα
Od.9.188 οἶος ποιμαίνεσκεν ἀπόπροθεν· οὐδὲ μετʼ ἄλλους
Od.9.189 πωλεῖτʼ, ἀλλʼ ἀπάνευθεν ἐὼν ἀθεμίστια ᾔδη.
Od.9.190 καὶ γὰρ θαῦμʼ ἐτέτυκτο πελώριον, οὐδὲ ἐῴκει
Od.9.191 ἀνδρί γε σιτοφάγῳ, ἀλλὰ ῥίῳ ὑλήεντι
Od.9.192 ὑψηλῶν ὀρέων, ὅ τε φαίνεται οἶον ἀπʼ ἄλλων.
Od.9.193 δὴ τότε τοὺς ἄλλους κελόμην ἐρίηρας ἑταίρους
Od.9.194 αὐτοῦ πὰρ νηί τε μένειν καὶ νῆα ἔρυσθαι,
Od.9.195 αὐτὰρ ἐγὼ κρίνας ἑτάρων δυοκαίδεκʼ ἀρίστους
Od.9.196 βῆν· ἀτὰρ αἴγεον ἀσκὸν ἔχον μέλανος οἴνοιο
Od.9.197 ἡδέος, ὅν μοι ἔδωκε Μάρων, Εὐάνθεος υἱός,
Od.9.198 ἱρεὺς Ἀπόλλωνος, ὃς Ἴσμαρον ἀμφιβεβήκει,
Od.9.199 οὕνεκά μιν σὺν παιδὶ περισχόμεθʼ ἠδὲ γυναικὶ
Od.9.200 ἁζόμενοι· ᾤκει γὰρ ἐν ἄλσεϊ δενδρήεντι
Od.9.201 Φοίβου Ἀπόλλωνος. ὁ δέ μοι πόρεν ἀγλαὰ δῶρα·
Od.9.202 χρυσοῦ μέν μοι ἔδωκʼ ἐυεργέος ἑπτὰ τάλαντα,
Od.9.203 δῶκε δέ μοι κρητῆρα πανάργυρον, αὐτὰρ ἔπειτα
Od.9.204 οἶνον ἐν ἀμφιφορεῦσι δυώδεκα πᾶσιν ἀφύσσας
Od.9.205 ἡδὺν ἀκηράσιον, θεῖον ποτόν· οὐδέ τις αὐτὸν
Od.9.206 ἠείδη δμώων οὐδʼ ἀμφιπόλων ἐνὶ οἴκῳ,
Od.9.207 ἀλλʼ αὐτὸς ἄλοχός τε φίλη ταμίη τε μίʼ οἴη.
Od.9.208 τὸν δʼ ὅτε πίνοιεν μελιηδέα οἶνον ἐρυθρόν,
Od.9.209 ἓν δέπας ἐμπλήσας ὕδατος ἀνὰ εἴκοσι μέτρα
Od.9.210 χεῦʼ, ὀδμὴ δʼ ἡδεῖα ἀπὸ κρητῆρος ὀδώδει
Od.9.211 θεσπεσίη· τότʼ ἂν οὔ τοι ἀποσχέσθαι φίλον ἦεν.
Od.9.212 τοῦ φέρον ἐμπλήσας ἀσκὸν μέγαν, ἐν δὲ καὶ ᾖα
Od.9.213 κωρύκῳ· αὐτίκα γάρ μοι ὀίσατο θυμὸς ἀγήνωρ
Od.9.214 ἄνδρʼ ἐπελεύσεσθαι μεγάλην ἐπιειμένον ἀλκήν,
Od.9.215 ἄγριον, οὔτε δίκας ἐὺ εἰδότα οὔτε θέμιστας.
Od.9.216 καρπαλίμως δʼ εἰς ἄντρον ἀφικόμεθʼ, οὐδέ μιν ἔνδον
Od.9.217 εὕρομεν, ἀλλʼ ἐνόμευε νομὸν κάτα πίονα μῆλα.
Od.9.218 ἐλθόντες δʼ εἰς ἄντρον ἐθηεύμεσθα ἕκαστα.
Od.9.219 ταρσοὶ μὲν τυρῶν βρῖθον, στείνοντο δὲ σηκοὶ
Od.9.220 ἀρνῶν ἠδʼ ἐρίφων· διακεκριμέναι δὲ ἕκασται
Od.9.221 ἔρχατο, χωρὶς μὲν πρόγονοι, χωρὶς δὲ μέτασσαι,
Od.9.222 χωρὶς δʼ αὖθʼ ἕρσαι. ναῖον δʼ ὀρῷ ἄγγεα πάντα,
Od.9.223 γαυλοί τε σκαφίδες τε, τετυγμένα, τοῖς ἐνάμελγεν.
Od.9.224 ἔνθʼ ἐμὲ μὲν πρώτισθʼ ἕταροι λίσσοντʼ ἐπέεσσιν
Od.9.225 τυρῶν αἰνυμένους ἰέναι πάλιν, αὐτὰρ ἔπειτα
Od.9.226 καρπαλίμως ἐπὶ νῆα θοὴν ἐρίφους τε καὶ ἄρνας
Od.9.227 σηκῶν ἐξελάσαντας ἐπιπλεῖν ἁλμυρὸν ὕδωρ·
Od.9.228 ἀλλʼ ἐγὼ οὐ πιθόμην, ἦ τʼ ἂν πολὺ κέρδιον ἦεν,
Od.9.229 ὄφρʼ αὐτόν τε ἴδοιμι, καὶ εἴ μοι ξείνια δοίη.
Od.9.230 οὐδʼ ἄρʼ ἔμελλʼ ἑτάροισι φανεὶς ἐρατεινὸς ἔσεσθαι.
Od.9.231 ἔνθα δὲ πῦρ κήαντες ἐθύσαμεν ἠδὲ καὶ αὐτοὶ
Od.9.232 τυρῶν αἰνύμενοι φάγομεν, μένομέν τέ μιν ἔνδον
Od.9.233 ἥμενοι, ἧος ἐπῆλθε νέμων. φέρε δʼ ὄβριμον ἄχθος
Od.9.234 ὕλης ἀζαλέης, ἵνα οἱ ποτιδόρπιον εἴη,
Od.9.235 ἔντοσθεν δʼ ἄντροιο βαλὼν ὀρυμαγδὸν ἔθηκεν·
Od.9.236 ἡμεῖς δὲ δείσαντες ἀπεσσύμεθʼ ἐς μυχὸν ἄντρου.
Od.9.237 αὐτὰρ ὅ γʼ εἰς εὐρὺ σπέος ἤλασε πίονα μῆλα
Od.9.238 πάντα μάλʼ ὅσσʼ ἤμελγε, τὰ δʼ ἄρσενα λεῖπε θύρηφιν,
Od.9.239 ἀρνειούς τε τράγους τε, βαθείης ἔκτοθεν αὐλῆς.
Od.9.240 αὐτὰρ ἔπειτʼ ἐπέθηκε θυρεὸν μέγαν ὑψόσʼ ἀείρας,
Od.9.241 ὄβριμον· οὐκ ἂν τόν γε δύω καὶ εἴκοσʼ ἄμαξαι
Od.9.242 ἐσθλαὶ τετράκυκλοι ἀπʼ οὔδεος ὀχλίσσειαν·
Od.9.243 τόσσην ἠλίβατον πέτρην ἐπέθηκε θύρῃσιν.
Od.9.244 ἑζόμενος δʼ ἤμελγεν ὄις καὶ μηκάδας αἶγας,
Od.9.245 πάντα κατὰ μοῖραν, καὶ ὑπʼ ἔμβρυον ἧκεν ἑκάστῃ.
Od.9.246 αὐτίκα δʼ ἥμισυ μὲν θρέψας λευκοῖο γάλακτος
Od.9.247 πλεκτοῖς ἐν ταλάροισιν ἀμησάμενος κατέθηκεν,
Od.9.248 ἥμισυ δʼ αὖτʼ ἔστησεν ἐν ἄγγεσιν, ὄφρα οἱ εἴη
Od.9.249 πίνειν αἰνυμένῳ καί οἱ ποτιδόρπιον εἴη.
Od.9.250 αὐτὰρ ἐπεὶ δὴ σπεῦσε πονησάμενος τὰ ἃ ἔργα,
Od.9.251 καὶ τότε πῦρ ἀνέκαιε καὶ εἴσιδεν, εἴρετο δʼ ἡμέας·
Od.9.252 ὦ ξεῖνοι, τίνες ἐστέ; πόθεν πλεῖθʼ ὑγρὰ κέλευθα;
Od.9.253 ἦ τι κατὰ πρῆξιν ἦ μαψιδίως ἀλάλησθε,
Od.9.254 οἷά τε ληιστῆρες, ὑπεὶρ ἅλα, τοί τʼ ἀλόωνται
Od.9.255 ψυχὰς παρθέμενοι κακὸν ἀλλοδαποῖσι φέροντες;
Od.9.256 ὣς ἔφαθʼ, ἡμῖν δʼ αὖτε κατεκλάσθη φίλον ἦτορ,
Od.9.257 δεισάντων φθόγγον τε βαρὺν αὐτόν τε πέλωρον.
Od.9.258 ἀλλὰ καὶ ὥς μιν ἔπεσσιν ἀμειβόμενος προσέειπον·
Od.9.259 ἡμεῖς τοι Τροίηθεν ἀποπλαγχθέντες Ἀχαιοὶ
Od.9.260 παντοίοις ἀνέμοισιν ὑπὲρ μέγα λαῖτμα θαλάσσης,
Od.9.261 οἴκαδε ἱέμενοι, ἄλλην ὁδὸν ἄλλα κέλευθα
Od.9.262 ἤλθομεν· οὕτω που Ζεὺς ἤθελε μητίσασθαι.
Od.9.263 λαοὶ δʼ Ἀτρεΐδεω Ἀγαμέμνονος εὐχόμεθʼ εἶναι,
Od.9.264 τοῦ δὴ νῦν γε μέγιστον ὑπουράνιον κλέος ἐστί·
Od.9.265 τόσσην γὰρ διέπερσε πόλιν καὶ ἀπώλεσε λαοὺς
Od.9.266 πολλούς. ἡμεῖς δʼ αὖτε κιχανόμενοι τὰ σὰ γοῦνα
Od.9.267 ἱκόμεθʼ, εἴ τι πόροις ξεινήιον ἠὲ καὶ ἄλλως
Od.9.268 δοίης δωτίνην, ἥ τε ξείνων θέμις ἐστίν.
Od.9.269 ἀλλʼ αἰδεῖο, φέριστε, θεούς· ἱκέται δέ τοί εἰμεν,
Od.9.270 Ζεὺς δʼ ἐπιτιμήτωρ ἱκετάων τε ξείνων τε,
Od.9.271 ξείνιος, ὃς ξείνοισιν ἅμʼ αἰδοίοισιν ὀπηδεῖ.
Od.9.272 ὣς ἐφάμην, ὁ δέ μʼ αὐτίκʼ ἀμείβετο νηλέι θυμῷ·
Od.9.273 νήπιός εἰς, ὦ ξεῖνʼ, ἢ τηλόθεν εἰλήλουθας,
Od.9.274 ὅς με θεοὺς κέλεαι ἢ δειδίμεν ἢ ἀλέασθαι·
Od.9.275 οὐ γὰρ Κύκλωπες Διὸς αἰγιόχου ἀλέγουσιν
Od.9.276 οὐδὲ θεῶν μακάρων, ἐπεὶ ἦ πολὺ φέρτεροί εἰμεν·
Od.9.277 οὐδʼ ἂν ἐγὼ Διὸς ἔχθος ἀλευάμενος πεφιδοίμην
Od.9.278 οὔτε σεῦ οὔθʼ ἑτάρων, εἰ μὴ θυμός με κελεύοι.
Od.9.279 ἀλλά μοι εἴφʼ ὅπῃ ἔσχες ἰὼν ἐυεργέα νῆα,
Od.9.280 ἤ που ἐπʼ ἐσχατιῆς, ἦ καὶ σχεδόν, ὄφρα δαείω.
Od.9.281 ὣς φάτο πειράζων, ἐμὲ δʼ οὐ λάθεν εἰδότα πολλά,
Od.9.282 ἀλλά μιν ἄψορρον προσέφην δολίοις ἐπέεσσι·
Od.9.283 νέα μέν μοι κατέαξε Ποσειδάων ἐνοσίχθων
Od.9.284 πρὸς πέτρῃσι βαλὼν ὑμῆς ἐπὶ πείρασι γαίης,
Od.9.285 ἄκρῃ προσπελάσας· ἄνεμος δʼ ἐκ πόντου ἔνεικεν·
Od.9.286 αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.
Od.9.287 ὣς ἐφάμην, ὁ δέ μʼ οὐδὲν ἀμείβετο νηλέι θυμῷ,
Od.9.288 ἀλλʼ ὅ γʼ ἀναΐξας ἑτάροις ἐπὶ χεῖρας ἴαλλε,
Od.9.289 σὺν δὲ δύω μάρψας ὥς τε σκύλακας ποτὶ γαίῃ
Od.9.290 κόπτʼ· ἐκ δʼ ἐγκέφαλος χαμάδις ῥέε, δεῦε δὲ γαῖαν.
Od.9.291 τοὺς δὲ διὰ μελεϊστὶ ταμὼν ὡπλίσσατο δόρπον·
Od.9.292 ἤσθιε δʼ ὥς τε λέων ὀρεσίτροφος, οὐδʼ ἀπέλειπεν,
Od.9.293 ἔγκατά τε σάρκας τε καὶ ὀστέα μυελόεντα.
Od.9.294 ἡμεῖς δὲ κλαίοντες ἀνεσχέθομεν Διὶ χεῖρας,
Od.9.295 σχέτλια ἔργʼ ὁρόωντες, ἀμηχανίη δʼ ἔχε θυμόν.
Od.9.296 αὐτὰρ ἐπεὶ Κύκλωψ μεγάλην ἐμπλήσατο νηδὺν
Od.9.297 ἀνδρόμεα κρέʼ ἔδων καὶ ἐπʼ ἄκρητον γάλα πίνων,
Od.9.298 κεῖτʼ ἔντοσθʼ ἄντροιο τανυσσάμενος διὰ μήλων.
Od.9.299 τὸν μὲν ἐγὼ βούλευσα κατὰ μεγαλήτορα θυμὸν
Od.9.300 ἆσσον ἰών, ξίφος ὀξὺ ἐρυσσάμενος παρὰ μηροῦ,
Od.9.301 οὐτάμεναι πρὸς στῆθος, ὅθι φρένες ἧπαρ ἔχουσι,
Od.9.302 χείρʼ ἐπιμασσάμενος· ἕτερος δέ με θυμὸς ἔρυκεν.
Od.9.303 αὐτοῦ γάρ κε καὶ ἄμμες ἀπωλόμεθʼ αἰπὺν ὄλεθρον·
Od.9.304 οὐ γάρ κεν δυνάμεσθα θυράων ὑψηλάων
Od.9.305 χερσὶν ἀπώσασθαι λίθον ὄβριμον, ὃν προσέθηκεν.
Od.9.306 ὣς τότε μὲν στενάχοντες ἐμείναμεν Ἠῶ δῖαν.
Od.9.307 ἦμος δʼ ἠριγένεια φάνη ῥοδοδάκτυλος Ἠώς,
Od.9.308 καὶ τότε πῦρ ἀνέκαιε καὶ ἤμελγε κλυτὰ μῆλα,
Od.9.309 πάντα κατὰ μοῖραν, καὶ ὑπʼ ἔμβρυον ἧκεν ἑκάστῃ.
Od.9.310 αὐτὰρ ἐπεὶ δὴ σπεῦσε πονησάμενος τὰ ἃ ἔργα,
Od.9.311 σὺν δʼ ὅ γε δὴ αὖτε δύω μάρψας ὡπλίσσατο δεῖπνον.
Od.9.312 δειπνήσας δʼ ἄντρου ἐξήλασε πίονα μῆλα,
Od.9.313 ῥηιδίως ἀφελὼν θυρεὸν μέγαν· αὐτὰρ ἔπειτα
Od.9.314 ἂψ ἐπέθηχʼ, ὡς εἴ τε φαρέτρῃ πῶμʼ ἐπιθείη.
Od.9.315 πολλῇ δὲ ῥοίζῳ πρὸς ὄρος τρέπε πίονα μῆλα
Od.9.316 Κύκλωψ· αὐτὰρ ἐγὼ λιπόμην κακὰ βυσσοδομεύων,
Od.9.317 εἴ πως τισαίμην, δοίη δέ μοι εὖχος Ἀθήνη.
Od.9.318 ἥδε δέ μοι κατὰ θυμὸν ἀρίστη φαίνετο βουλή.
Od.9.319 Κύκλωπος γὰρ ἔκειτο μέγα ῥόπαλον παρὰ σηκῷ,
Od.9.320 χλωρὸν ἐλαΐνεον· τὸ μὲν ἔκταμεν, ὄφρα φοροίη
Od.9.321 αὐανθέν. τὸ μὲν ἄμμες ἐίσκομεν εἰσορόωντες
Od.9.322 ὅσσον θʼ ἱστὸν νηὸς ἐεικοσόροιο μελαίνης,
Od.9.323 φορτίδος εὐρείης, ἥ τʼ ἐκπεράᾳ μέγα λαῖτμα·
Od.9.324 τόσσον ἔην μῆκος, τόσσον πάχος εἰσοράασθαι.
Od.9.325 τοῦ μὲν ὅσον τʼ ὄργυιαν ἐγὼν ἀπέκοψα παραστὰς
Od.9.326 καὶ παρέθηχʼ ἑτάροισιν, ἀποξῦναι δʼ ἐκέλευσα·
Od.9.327 οἱ δʼ ὁμαλὸν ποίησαν· ἐγὼ δʼ ἐθόωσα παραστὰς
Od.9.328 ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.
Od.9.329 καὶ τὸ μὲν εὖ κατέθηκα κατακρύψας ὑπὸ κόπρῳ,
Od.9.330 ἥ ῥα κατὰ σπείους κέχυτο μεγάλʼ ἤλιθα πολλή·
Od.9.331 αὐτὰρ τοὺς ἄλλους κλήρῳ πεπαλάσθαι ἄνωγον,
Od.9.332 ὅς τις τολμήσειεν ἐμοὶ σὺν μοχλὸν ἀείρας
Od.9.333 τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.
Od.9.334 οἱ δʼ ἔλαχον τοὺς ἄν κε καὶ ἤθελον αὐτὸς ἑλέσθαι,
Od.9.335 τέσσαρες, αὐτὰρ ἐγὼ πέμπτος μετὰ τοῖσιν ἐλέγμην.
Od.9.336 ἑσπέριος δʼ ἦλθεν καλλίτριχα μῆλα νομεύων.
Od.9.337 αὐτίκα δʼ εἰς εὐρὺ σπέος ἤλασε πίονα μῆλα
Od.9.338 πάντα μάλʼ, οὐδέ τι λεῖπε βαθείης ἔκτοθεν αὐλῆς,
Od.9.339 ἤ τι ὀισάμενος, ἢ καὶ θεὸς ὣς ἐκέλευσεν.
Od.9.340 αὐτὰρ ἔπειτʼ ἐπέθηκε θυρεὸν μέγαν ὑψόσʼ ἀείρας,
Od.9.341 ἑζόμενος δʼ ἤμελγεν ὄις καὶ μηκάδας αἶγας,
Od.9.342 πάντα κατὰ μοῖραν, καὶ ὑπʼ ἔμβρυον ἧκεν ἑκάστῃ.
Od.9.343 αὐτὰρ ἐπεὶ δὴ σπεῦσε πονησάμενος τὰ ἃ ἔργα,
Od.9.344 σὺν δʼ ὅ γε δὴ αὖτε δύω μάρψας ὡπλίσσατο δόρπον.
Od.9.345 καὶ τότʼ ἐγὼ Κύκλωπα προσηύδων ἄγχι παραστάς,
Od.9.346 κισσύβιον μετὰ χερσὶν ἔχων μέλανος οἴνοιο·
Od.9.347 Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,
Od.9.348 ὄφρʼ εἰδῇς οἷόν τι ποτὸν τόδε νηῦς ἐκεκεύθει
Od.9.349 ἡμετέρη. σοὶ δʼ αὖ λοιβὴν φέρον, εἴ μʼ ἐλεήσας
Od.9.350 οἴκαδε πέμψειας· σὺ δὲ μαίνεαι οὐκέτʼ ἀνεκτῶς.
Od.9.351 σχέτλιε, πῶς κέν τίς σε καὶ ὕστερον ἄλλος ἵκοιτο
Od.9.352 ἀνθρώπων πολέων, ἐπεὶ οὐ κατὰ μοῖραν ἔρεξας;
Od.9.353 ὣς ἐφάμην, ὁ δʼ ἔδεκτο καὶ ἔκπιεν· ἥσατο δʼ αἰνῶς
Od.9.354 ἡδὺ ποτὸν πίνων καὶ μʼ ᾔτεε δεύτερον αὖτις·
Od.9.355 δός μοι ἔτι πρόφρων, καί μοι τεὸν οὔνομα εἰπὲ
Od.9.356 αὐτίκα νῦν, ἵνα τοι δῶ ξείνιον, ᾧ κε σὺ χαίρῃς·
Od.9.357 καὶ γὰρ Κυκλώπεσσι φέρει ζείδωρος ἄρουρα
Od.9.358 οἶνον ἐριστάφυλον, καί σφιν Διὸς ὄμβρος ἀέξει·
Od.9.359 ἀλλὰ τόδʼ ἀμβροσίης καὶ νέκταρός ἐστιν ἀπορρώξ.
Od.9.360 ὣς φάτʼ, ἀτάρ οἱ αὖτις ἐγὼ πόρον αἴθοπα οἶνον.
Od.9.361 τρὶς μὲν ἔδωκα φέρων, τρὶς δʼ ἔκπιεν ἀφραδίῃσιν.
Od.9.362 αὐτὰρ ἐπεὶ Κύκλωπα περὶ φρένας ἤλυθεν οἶνος,
Od.9.363 καὶ τότε δή μιν ἔπεσσι προσηύδων μειλιχίοισι·
Od.9.364 Κύκλωψ, εἰρωτᾷς μʼ ὄνομα κλυτόν, αὐτὰρ ἐγώ τοι
Od.9.365 ἐξερέω· σὺ δέ μοι δὸς ξείνιον, ὥς περ ὑπέστης.
Od.9.366 Οὖτις ἐμοί γʼ ὄνομα· Οὖτιν δέ με κικλήσκουσι
Od.9.367 μήτηρ ἠδὲ πατὴρ ἠδʼ ἄλλοι πάντες ἑταῖροι.
Od.9.368 ὣς ἐφάμην, ὁ δέ μʼ αὐτίκʼ ἀμείβετο νηλέι θυμῷ·
Od.9.369 Οὖτιν ἐγὼ πύματον ἔδομαι μετὰ οἷς ἑτάροισιν,
Od.9.370 τοὺς δʼ ἄλλους πρόσθεν· τὸ δέ τοι ξεινήιον ἔσται.
Od.9.371 ἦ καὶ ἀνακλινθεὶς πέσεν ὕπτιος, αὐτὰρ ἔπειτα
Od.9.372 κεῖτʼ ἀποδοχμώσας παχὺν αὐχένα, κὰδ δέ μιν ὕπνος
Od.9.373 ᾕρει πανδαμάτωρ· φάρυγος δʼ ἐξέσσυτο οἶνος
Od.9.374 ψωμοί τʼ ἀνδρόμεοι· ὁ δʼ ἐρεύγετο οἰνοβαρείων.
Od.9.375 καὶ τότʼ ἐγὼ τὸν μοχλὸν ὑπὸ σποδοῦ ἤλασα πολλῆς,
Od.9.376 ἧος θερμαίνοιτο· ἔπεσσι δὲ πάντας ἑταίρους
Od.9.377 θάρσυνον, μή τίς μοι ὑποδείσας ἀναδύη.
Od.9.378 ἀλλʼ ὅτε δὴ τάχʼ ὁ μοχλὸς ἐλάινος ἐν πυρὶ μέλλεν
Od.9.379 ἅψεσθαι, χλωρός περ ἐών, διεφαίνετο δʼ αἰνῶς,
Od.9.380 καὶ τότʼ ἐγὼν ἆσσον φέρον ἐκ πυρός, ἀμφὶ δʼ ἑταῖροι
Od.9.381 ἵσταντʼ· αὐτὰρ θάρσος ἐνέπνευσεν μέγα δαίμων.
Od.9.382 οἱ μὲν μοχλὸν ἑλόντες ἐλάινον, ὀξὺν ἐπʼ ἄκρῳ,
Od.9.383 ὀφθαλμῷ ἐνέρεισαν· ἐγὼ δʼ ἐφύπερθεν ἐρεισθεὶς
Od.9.384 δίνεον, ὡς ὅτε τις τρυπῷ δόρυ νήιον ἀνὴρ
Od.9.385 τρυπάνῳ, οἱ δέ τʼ ἔνερθεν ὑποσσείουσιν ἱμάντι
Od.9.386 ἁψάμενοι ἑκάτερθε, τὸ δὲ τρέχει ἐμμενὲς αἰεί.
Od.9.387 ὣς τοῦ ἐν ὀφθαλμῷ πυριήκεα μοχλὸν ἑλόντες
Od.9.388 δινέομεν, τὸν δʼ αἷμα περίρρεε θερμὸν ἐόντα.
Od.9.389 πάντα δέ οἱ βλέφαρʼ ἀμφὶ καὶ ὀφρύας εὗσεν ἀυτμὴ
Od.9.390 γλήνης καιομένης, σφαραγεῦντο δέ οἱ πυρὶ ῥίζαι.
Od.9.391 ὡς δʼ ὅτʼ ἀνὴρ χαλκεὺς πέλεκυν μέγαν ἠὲ σκέπαρνον
Od.9.392 εἰν ὕδατι ψυχρῷ βάπτῃ μεγάλα ἰάχοντα
Od.9.393 φαρμάσσων· τὸ γὰρ αὖτε σιδήρου γε κράτος ἐστίν
Od.9.394 ὣς τοῦ σίζʼ ὀφθαλμὸς ἐλαϊνέῳ περὶ μοχλῷ.
Od.9.395 σμερδαλέον δὲ μέγʼ ᾤμωξεν, περὶ δʼ ἴαχε πέτρη,
Od.9.396 ἡμεῖς δὲ δείσαντες ἀπεσσύμεθʼ· αὐτὰρ ὁ μοχλὸν
Od.9.397 ἐξέρυσʼ ὀφθαλμοῖο πεφυρμένον αἵματι πολλῷ.
Od.9.398 τὸν μὲν ἔπειτʼ ἔρριψεν ἀπὸ ἕο χερσὶν ἀλύων,
Od.9.399 αὐτὰρ ὁ Κύκλωπας μεγάλʼ ἤπυεν, οἵ ῥά μιν ἀμφὶς
Od.9.400 ᾤκεον ἐν σπήεσσι διʼ ἄκριας ἠνεμοέσσας.
Od.9.401 οἱ δὲ βοῆς ἀίοντες ἐφοίτων ἄλλοθεν ἄλλος,
Od.9.402 ἱστάμενοι δʼ εἴροντο περὶ σπέος ὅττι ἑ κήδοι·
Od.9.403 τίπτε τόσον, Πολύφημʼ, ἀρημένος ὧδʼ ἐβόησας
Od.9.404 νύκτα διʼ ἀμβροσίην καὶ ἀύπνους ἄμμε τίθησθα;
Od.9.405 ἦ μή τίς σευ μῆλα βροτῶν ἀέκοντος ἐλαύνει;
Od.9.406 ἦ μή τίς σʼ αὐτὸν κτείνει δόλῳ ἠὲ βίηφιν;
Od.9.407 τοὺς δʼ αὖτʼ ἐξ ἄντρου προσέφη κρατερὸς Πολύφημος·
Od.9.408 ὦ φίλοι, Οὖτίς με κτείνει δόλῳ οὐδὲ βίηφιν.
Od.9.409 οἱ δʼ ἀπαμειβόμενοι ἔπεα πτερόεντʼ ἀγόρευον·
Od.9.410 εἰ μὲν δὴ μή τίς σε βιάζεται οἶον ἐόντα,
Od.9.411 νοῦσον γʼ οὔ πως ἔστι Διὸς μεγάλου ἀλέασθαι,
Od.9.412 ἀλλὰ σύ γʼ εὔχεο πατρὶ Ποσειδάωνι ἄνακτι.
Od.9.413 ὣς ἄρʼ ἔφαν ἀπιόντες, ἐμὸν δʼ ἐγέλασσε φίλον κῆρ,
Od.9.414 ὡς ὄνομʼ ἐξαπάτησεν ἐμὸν καὶ μῆτις ἀμύμων.
Od.9.415 Κύκλωψ δὲ στενάχων τε καὶ ὠδίνων ὀδύνῃσι
Od.9.416 χερσὶ ψηλαφόων ἀπὸ μὲν λίθον εἷλε θυράων,
Od.9.417 αὐτὸς δʼ εἰνὶ θύρῃσι καθέζετο χεῖρε πετάσσας,
Od.9.418 εἴ τινά που μετʼ ὄεσσι λάβοι στείχοντα θύραζε·
Od.9.419 οὕτω γάρ πού μʼ ἤλπετʼ ἐνὶ φρεσὶ νήπιον εἶναι.
Od.9.420 αὐτὰρ ἐγὼ βούλευον, ὅπως ὄχʼ ἄριστα γένοιτο,
Od.9.421 εἴ τινʼ ἑταίροισιν θανάτου λύσιν ἠδʼ ἐμοὶ αὐτῷ
Od.9.422 εὑροίμην· πάντας δὲ δόλους καὶ μῆτιν ὕφαινον
Od.9.423 ὥς τε περὶ ψυχῆς· μέγα γὰρ κακὸν ἐγγύθεν ἦεν.
Od.9.424 ἥδε δέ μοι κατὰ θυμὸν ἀρίστη φαίνετο βουλή.
Od.9.425 ἄρσενες ὄιες ἦσαν ἐυτρεφέες, δασύμαλλοι,
Od.9.426 καλοί τε μεγάλοι τε, ἰοδνεφὲς εἶρος ἔχοντες·
Od.9.427 τοὺς ἀκέων συνέεργον ἐυστρεφέεσσι λύγοισιν,
Od.9.428 τῇς ἔπι Κύκλωψ εὗδε πέλωρ, ἀθεμίστια εἰδώς,
Od.9.429 σύντρεις αἰνύμενος· ὁ μὲν ἐν μέσῳ ἄνδρα φέρεσκε,
Od.9.430 τὼ δʼ ἑτέρω ἑκάτερθεν ἴτην σώοντες ἑταίρους.
Od.9.431 τρεῖς δὲ ἕκαστον φῶτʼ ὄιες φέρον· αὐτὰρ ἐγώ γε—
Od.9.432 ἀρνειὸς γὰρ ἔην μήλων ὄχʼ ἄριστος ἁπάντων,
Od.9.433 τοῦ κατὰ νῶτα λαβών, λασίην ὑπὸ γαστέρʼ ἐλυσθεὶς
Od.9.434 κείμην· αὐτὰρ χερσὶν ἀώτου θεσπεσίοιο
Od.9.435 νωλεμέως στρεφθεὶς ἐχόμην τετληότι θυμῷ.
Od.9.436 ὣς τότε μὲν στενάχοντες ἐμείναμεν Ἠῶ δῖαν.
Od.9.437 ἦμος δʼ ἠριγένεια φάνη ῥοδοδάκτυλος Ἠώς,
Od.9.438 καὶ τότʼ ἔπειτα νομόνδʼ ἐξέσσυτο ἄρσενα μῆλα,
Od.9.439 θήλειαι δὲ μέμηκον ἀνήμελκτοι περὶ σηκούς·
Od.9.440 οὔθατα γὰρ σφαραγεῦντο. ἄναξ δʼ ὀδύνῃσι κακῇσι
Od.9.441 τειρόμενος πάντων ὀίων ἐπεμαίετο νῶτα
Od.9.442 ὀρθῶν ἑσταότων· τὸ δὲ νήπιος οὐκ ἐνόησεν,
Od.9.443 ὥς οἱ ὑπʼ εἰροπόκων ὀίων στέρνοισι δέδεντο.
Od.9.444 ὕστατος ἀρνειὸς μήλων ἔστειχε θύραζε
Od.9.445 λάχνῳ στεινόμενος καὶ ἐμοὶ πυκινὰ φρονέοντι.
Od.9.446 τὸν δʼ ἐπιμασσάμενος προσέφη κρατερὸς Πολύφημος·
Od.9.447 κριὲ πέπον, τί μοι ὧδε διὰ σπέος ἔσσυο μήλων
Od.9.448 ὕστατος; οὔ τι πάρος γε λελειμμένος ἔρχεαι οἰῶν,
Od.9.449 ἀλλὰ πολὺ πρῶτος νέμεαι τέρενʼ ἄνθεα ποίης
Od.9.450 μακρὰ βιβάς, πρῶτος δὲ ῥοὰς ποταμῶν ἀφικάνεις,
Od.9.451 πρῶτος δὲ σταθμόνδε λιλαίεαι ἀπονέεσθαι
Od.9.452 ἑσπέριος· νῦν αὖτε πανύστατος. ἦ σύ γʼ ἄνακτος
Od.9.453 ὀφθαλμὸν ποθέεις, τὸν ἀνὴρ κακὸς ἐξαλάωσε
Od.9.454 σὺν λυγροῖς ἑτάροισι δαμασσάμενος φρένας οἴνῳ,
Od.9.455 Οὖτις, ὃν οὔ πώ φημι πεφυγμένον εἶναι ὄλεθρον.
Od.9.456 εἰ δὴ ὁμοφρονέοις ποτιφωνήεις τε γένοιο
Od.9.457 εἰπεῖν ὅππῃ κεῖνος ἐμὸν μένος ἠλασκάζει·
Od.9.458 τῷ κέ οἱ ἐγκέφαλός γε διὰ σπέος ἄλλυδις ἄλλῃ
Od.9.459 θεινομένου ῥαίοιτο πρὸς οὔδεϊ, κὰδ δέ κʼ ἐμὸν κῆρ
Od.9.460 λωφήσειε κακῶν, τά μοι οὐτιδανὸς πόρεν Οὖτις.
Od.9.461 ὣς εἰπὼν τὸν κριὸν ἀπὸ ἕο πέμπε θύραζε.
Od.9.462 ἐλθόντες δʼ ἠβαιὸν ἀπὸ σπείους τε καὶ αὐλῆς
Od.9.463 πρῶτος ὑπʼ ἀρνειοῦ λυόμην, ὑπέλυσα δʼ ἑταίρους.
Od.9.464 καρπαλίμως δὲ τὰ μῆλα ταναύποδα, πίονα δημῷ,
Od.9.465 πολλὰ περιτροπέοντες ἐλαύνομεν, ὄφρʼ ἐπὶ νῆα
Od.9.466 ἱκόμεθʼ. ἀσπάσιοι δὲ φίλοις ἑτάροισι φάνημεν,
Od.9.467 οἳ φύγομεν θάνατον, τοὺς δὲ στενάχοντο γοῶντες.
Od.9.468 ἀλλʼ ἐγὼ οὐκ εἴων, ἀνὰ δʼ ὀφρύσι νεῦον ἑκάστῳ,
Od.9.469 κλαίειν, ἀλλʼ ἐκέλευσα θοῶς καλλίτριχα μῆλα
Od.9.470 πόλλʼ ἐν νηὶ βαλόντας ἐπιπλεῖν ἁλμυρὸν ὕδωρ.
Od.9.471 οἱ δʼ αἶψʼ εἴσβαινον καὶ ἐπὶ κληῖσι καθῖζον,
Od.9.472 ἑξῆς δʼ ἑζόμενοι πολιὴν ἅλα τύπτον ἐρετμοῖς.
Od.9.473 ἀλλʼ ὅτε τόσσον ἀπῆν, ὅσσον τε γέγωνε βοήσας,
Od.9.474 καὶ τότʼ ἐγὼ Κύκλωπα προσηύδων κερτομίοισι·
Od.9.475 Κύκλωψ, οὐκ ἄρʼ ἔμελλες ἀνάλκιδος ἀνδρὸς ἑταίρους
Od.9.476 ἔδμεναι ἐν σπῆι γλαφυρῷ κρατερῆφι βίηφι.
Od.9.477 καὶ λίην σέ γʼ ἔμελλε κιχήσεσθαι κακὰ ἔργα,
Od.9.478 σχέτλιʼ, ἐπεὶ ξείνους οὐχ ἅζεο σῷ ἐνὶ οἴκῳ
Od.9.479 ἐσθέμεναι· τῷ σε Ζεὺς τίσατο καὶ θεοὶ ἄλλοι.
Od.9.480 ὣς ἐφάμην, ὁ δʼ ἔπειτα χολώσατο κηρόθι μᾶλλον,
Od.9.481 ἧκε δʼ ἀπορρήξας κορυφὴν ὄρεος μεγάλοιο,
Od.9.482 κὰδ δʼ ἔβαλε προπάροιθε νεὸς κυανοπρῴροιο
Od.9.483 τυτθόν, ἐδεύησεν δʼ οἰήιον ἄκρον ἱκέσθαι,
Od.9.484 ἐκλύσθη δὲ θάλασσα κατερχομένης ὑπὸ πέτρης·
Od.9.485 τὴν δʼ αἶψʼ ἤπειρόνδε παλιρρόθιον φέρε κῦμα,
Od.9.486 πλημυρὶς ἐκ πόντοιο, θέμωσε δὲ χέρσον ἱκέσθαι.
Od.9.487 αὐτὰρ ἐγὼ χείρεσσι λαβὼν περιμήκεα κοντὸν
Od.9.488 ὦσα παρέξ, ἑτάροισι δʼ ἐποτρύνας ἐκέλευσα
Od.9.489 ἐμβαλέειν κώπῃς, ἵνʼ ὑπὲκ κακότητα φύγοιμεν,
Od.9.490 κρατὶ κατανεύων· οἱ δὲ προπεσόντες ἔρεσσον.
Od.9.491 ἀλλʼ ὅτε δὴ δὶς τόσσον ἅλα πρήσσοντες ἀπῆμεν,
Od.9.492 καὶ τότε δὴ Κύκλωπα προσηύδων· ἀμφὶ δʼ ἑταῖροι
Od.9.493 μειλιχίοις ἐπέεσσιν ἐρήτυον ἄλλοθεν ἄλλος·
Od.9.494 σχέτλιε, τίπτʼ ἐθέλεις ἐρεθιζέμεν ἄγριον ἄνδρα;
Od.9.495 ὃς καὶ νῦν πόντονδε βαλὼν βέλος ἤγαγε νῆα
Od.9.496 αὖτις ἐς ἤπειρον, καὶ δὴ φάμεν αὐτόθʼ ὀλέσθαι.
Od.9.497 εἰ δὲ φθεγξαμένου τευ ἢ αὐδήσαντος ἄκουσε,
Od.9.498 σύν κεν ἄραξʼ ἡμέων κεφαλὰς καὶ νήια δοῦρα
Od.9.499 μαρμάρῳ ὀκριόεντι βαλών· τόσσον γὰρ ἵησιν.
Od.9.500 ὣς φάσαν, ἀλλʼ οὐ πεῖθον ἐμὸν μεγαλήτορα θυμόν,
Od.9.501 ἀλλά μιν ἄψορρον προσέφην κεκοτηότι θυμῷ·
Od.9.502 Κύκλωψ, αἴ κέν τίς σε καταθνητῶν ἀνθρώπων
Od.9.503 ὀφθαλμοῦ εἴρηται ἀεικελίην ἀλαωτύν,
Od.9.504 φάσθαι Ὀδυσσῆα πτολιπόρθιον ἐξαλαῶσαι,
Od.9.505 υἱὸν Λαέρτεω, Ἰθάκῃ ἔνι οἰκίʼ ἔχοντα.
Od.9.506 ὣς ἐφάμην, ὁ δέ μʼ οἰμώξας ἠμείβετο μύθῳ·
Od.9.507 ὢ πόποι, ἦ μάλα δή με παλαίφατα θέσφαθʼ ἱκάνει.
Od.9.508 ἔσκε τις ἐνθάδε μάντις ἀνὴρ ἠύς τε μέγας τε,
Od.9.509 Τήλεμος Εὐρυμίδης, ὃς μαντοσύνῃ ἐκέκαστο
Od.9.510 καὶ μαντευόμενος κατεγήρα Κυκλώπεσσιν·
Od.9.511 ὅς μοι ἔφη τάδε πάντα τελευτήσεσθαι ὀπίσσω,
Od.9.512 χειρῶν ἐξ Ὀδυσῆος ἁμαρτήσεσθαι ὀπωπῆς.
Od.9.513 ἀλλʼ αἰεί τινα φῶτα μέγαν καὶ καλὸν ἐδέγμην
Od.9.514 ἐνθάδʼ ἐλεύσεσθαι, μεγάλην ἐπιειμένον ἀλκήν·
Od.9.515 νῦν δέ μʼ ἐὼν ὀλίγος τε καὶ οὐτιδανὸς καὶ ἄκικυς
Od.9.516 ὀφθαλμοῦ ἀλάωσεν, ἐπεί μʼ ἐδαμάσσατο οἴνῳ.
Od.9.517 ἀλλʼ ἄγε δεῦρʼ, Ὀδυσεῦ, ἵνα τοι πὰρ ξείνια θείω
Od.9.518 πομπήν τʼ ὀτρύνω δόμεναι κλυτὸν ἐννοσίγαιον·
Od.9.519 τοῦ γὰρ ἐγὼ πάϊς εἰμί, πατὴρ δʼ ἐμὸς εὔχεται εἶναι.
Od.9.520 αὐτὸς δʼ, αἴ κʼ ἐθέλῃσʼ, ἰήσεται, οὐδέ τις ἄλλος
Od.9.521 οὔτε θεῶν μακάρων οὔτε θνητῶν ἀνθρώπων.
Od.9.522 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.9.523 αἲ γὰρ δὴ ψυχῆς τε καὶ αἰῶνός σε δυναίμην
Od.9.524 εὖνιν ποιήσας πέμψαι δόμον Ἄϊδος εἴσω,
Od.9.525 ὡς οὐκ ὀφθαλμόν γʼ ἰήσεται οὐδʼ ἐνοσίχθων.
Od.9.526 ὣς ἐφάμην, ὁ δʼ ἔπειτα Ποσειδάωνι ἄνακτι
Od.9.527 εὔχετο χεῖρʼ ὀρέγων εἰς οὐρανὸν ἀστερόεντα·
Od.9.528 κλῦθι, Ποσείδαον γαιήοχε κυανοχαῖτα,
Od.9.529 εἰ ἐτεόν γε σός εἰμι, πατὴρ δʼ ἐμὸς εὔχεαι εἶναι,
Od.9.530 δὸς μὴ Ὀδυσσῆα πτολιπόρθιον οἴκαδʼ ἱκέσθαι
Od.9.531 υἱὸν Λαέρτεω, Ἰθάκῃ ἔνι οἰκίʼ ἔχοντα.
Od.9.532 ἀλλʼ εἴ οἱ μοῖρʼ ἐστὶ φίλους τʼ ἰδέειν καὶ ἱκέσθαι
Od.9.533 οἶκον ἐυκτίμενον καὶ ἑὴν ἐς πατρίδα γαῖαν,
Od.9.534 ὀψὲ κακῶς ἔλθοι, ὀλέσας ἄπο πάντας ἑταίρους,
Od.9.535 νηὸς ἐπʼ ἀλλοτρίης, εὕροι δʼ ἐν πήματα οἴκῳ.
Od.9.536 ὣς ἔφατʼ εὐχόμενος, τοῦ δʼ ἔκλυε κυανοχαίτης.
Od.9.537 αὐτὰρ ὅ γʼ ἐξαῦτις πολὺ μείζονα λᾶαν ἀείρας
Od.9.538 ἧκʼ ἐπιδινήσας, ἐπέρεισε δὲ ἶνʼ ἀπέλεθρον,
Od.9.539 κὰδʼ δʼ ἔβαλεν μετόπισθε νεὸς κυανοπρῴροιο
Od.9.540 τυτθόν, ἐδεύησεν δʼ οἰήιον ἄκρον ἱκέσθαι.
Od.9.541 ἐκλύσθη δὲ θάλασσα κατερχομένης ὑπὸ πέτρης·
Od.9.542 τὴν δὲ πρόσω φέρε κῦμα, θέμωσε δὲ χέρσον ἱκέσθαι.
Od.9.543 ἀλλʼ ὅτε δὴ τὴν νῆσον ἀφικόμεθʼ, ἔνθα περ ἄλλαι
Od.9.544 νῆες ἐύσσελμοι μένον ἁθρόαι, ἀμφὶ δʼ ἑταῖροι
Od.9.545 ἥατʼ ὀδυρόμενοι, ἡμέας ποτιδέγμενοι αἰεί,
Od.9.546 νῆα μὲν ἔνθʼ ἐλθόντες ἐκέλσαμεν ἐν ψαμάθοισιν,
Od.9.547 ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.
Od.9.548 μῆλα δὲ Κύκλωπος γλαφυρῆς ἐκ νηὸς ἑλόντες
Od.9.549 δασσάμεθʼ, ὡς μή τίς μοι ἀτεμβόμενος κίοι ἴσης.
Od.9.550 ἀρνειὸν δʼ ἐμοὶ οἴῳ ἐυκνήμιδες ἑταῖροι
Od.9.551 μήλων δαιομένων δόσαν ἔξοχα· τὸν δʼ ἐπὶ θινὶ
Od.9.552 Ζηνὶ κελαινεφέι Κρονίδῃ, ὃς πᾶσιν ἀνάσσει,
Od.9.553 ῥέξας μηρίʼ ἔκαιον· ὁ δʼ οὐκ ἐμπάζετο ἱρῶν,
Od.9.554 ἀλλʼ ὅ γε μερμήριξεν ὅπως ἀπολοίατο πᾶσαι
Od.9.555 νῆες ἐύσσελμοι καὶ ἐμοὶ ἐρίηρες ἑταῖροι.
Od.9.556 ὣς τότε μὲν πρόπαν ἦμαρ ἐς ἠέλιον καταδύντα
Od.9.557 ἥμεθα δαινύμενοι κρέα τʼ ἄσπετα καὶ μέθυ ἡδύ·
Od.9.558 ἦμος δʼ ἠέλιος κατέδυ καὶ ἐπὶ κνέφας ἦλθε,
Od.9.559 δὴ τότε κοιμήθημεν ἐπὶ ῥηγμῖνι θαλάσσης.
Od.9.560 ἦμος δʼ ἠριγένεια φάνη ῥοδοδάκτυλος Ἠώς,
Od.9.561 δὴ τότʼ ἐγὼν ἑτάροισιν ἐποτρύνας ἐκέλευσα
Od.9.562 αὐτούς τʼ ἀμβαίνειν ἀνά τε πρυμνήσια λῦσαι·
Od.9.563 οἱ δʼ αἶψʼ εἴσβαινον καὶ ἐπὶ κληῖσι καθῖζον,
Od.9.564 ἑξῆς δʼ ἑζόμενοι πολιὴν ἅλα τύπτον ἐρετμοῖς.
Od.9.565 ἔνθεν δὲ προτέρω πλέομεν ἀκαχήμενοι ἦτορ,
Od.9.566 ἄσμενοι ἐκ θανάτοιο, φίλους ὀλέσαντες ἑταίρους.
Od.10.1 Αἰολίην δʼ ἐς νῆσον ἀφικόμεθʼ· ἔνθα δʼ ἔναιεν
Od.10.2 Αἴολος Ἱπποτάδης, φίλος ἀθανάτοισι θεοῖσιν,
Od.10.3 πλωτῇ ἐνὶ νήσῳ· πᾶσαν δέ τέ μιν πέρι τεῖχος
Od.10.4 χάλκεον ἄρρηκτον, λισσὴ δʼ ἀναδέδρομε πέτρη.
Od.10.5 τοῦ καὶ δώδεκα παῖδες ἐνὶ μεγάροις γεγάασιν,
Od.10.6 ἓξ μὲν θυγατέρες, ἓξ δʼ υἱέες ἡβώοντες·
Od.10.7 ἔνθʼ ὅ γε θυγατέρας πόρεν υἱάσιν εἶναι ἀκοίτις.
Od.10.8 οἱ δʼ αἰεὶ παρὰ πατρὶ φίλῳ καὶ μητέρι κεδνῇ
Od.10.9 δαίνυνται, παρὰ δέ σφιν ὀνείατα μυρία κεῖται,
Od.10.10 κνισῆεν δέ τε δῶμα περιστεναχίζεται αὐλῇ
Od.10.11 ἤματα· νύκτας δʼ αὖτε παρʼ αἰδοίῃς ἀλόχοισιν
Od.10.12 εὕδουσʼ ἔν τε τάπησι καὶ ἐν τρητοῖσι λέχεσσι.
Od.10.13 καὶ μὲν τῶν ἱκόμεσθα πόλιν καὶ δώματα καλά.
Od.10.14 μῆνα δὲ πάντα φίλει με καὶ ἐξερέεινεν ἕκαστα,
Od.10.15 Ἴλιον Ἀργείων τε νέας καὶ νόστον Ἀχαιῶν·
Od.10.16 καὶ μὲν ἐγὼ τῷ πάντα κατὰ μοῖραν κατέλεξα.
Od.10.17 ἀλλʼ ὅτε δὴ καὶ ἐγὼν ὁδὸν ᾔτεον ἠδʼ ἐκέλευον
Od.10.18 πεμπέμεν, οὐδέ τι κεῖνος ἀνήνατο, τεῦχε δὲ πομπήν.
Od.10.19 δῶκε δέ μʼ ἐκδείρας ἀσκὸν βοὸς ἐννεώροιο,
Od.10.20 ἔνθα δὲ βυκτάων ἀνέμων κατέδησε κέλευθα·
Od.10.21 κεῖνον γὰρ ταμίην ἀνέμων ποίησε Κρονίων,
Od.10.22 ἠμὲν παυέμεναι ἠδʼ ὀρνύμεν, ὅν κʼ ἐθέλῃσι.
Od.10.23 νηὶ δʼ ἐνὶ γλαφυρῇ κατέδει μέρμιθι φαεινῇ
Od.10.24 ἀργυρέῃ, ἵνα μή τι παραπνεύσῃ ὀλίγον περ·
Od.10.25 αὐτὰρ ἐμοὶ πνοιὴν Ζεφύρου προέηκεν ἀῆναι,
Od.10.26 ὄφρα φέροι νῆάς τε καὶ αὐτούς· οὐδʼ ἄρʼ ἔμελλεν
Od.10.27 ἐκτελέειν· αὐτῶν γὰρ ἀπωλόμεθʼ ἀφραδίῃσιν.
Od.10.28 ἐννῆμαρ μὲν ὁμῶς πλέομεν νύκτας τε καὶ ἦμαρ,
Od.10.29 τῇ δεκάτῃ δʼ ἤδη ἀνεφαίνετο πατρὶς ἄρουρα,
Od.10.30 καὶ δὴ πυρπολέοντας ἐλεύσσομεν ἐγγὺς ἐόντες·
Od.10.31 ἔνθʼ ἐμὲ μὲν γλυκὺς ὕπνος ἐπήλυθε κεκμηῶτα,
Od.10.32 αἰεὶ γὰρ πόδα νηὸς ἐνώμων, οὐδέ τῳ ἄλλῳ
Od.10.33 δῶχʼ ἑτάρων, ἵνα θᾶσσον ἱκοίμεθα πατρίδα γαῖαν·
Od.10.34 οἱ δʼ ἕταροι ἐπέεσσι πρὸς ἀλλήλους ἀγόρευον,
Od.10.35 καί μʼ ἔφασαν χρυσόν τε καὶ ἄργυρον οἴκαδʼ ἄγεσθαι
Od.10.36 δῶρα παρʼ Αἰόλου μεγαλήτορος Ἱπποτάδαο.
Od.10.37 ὧδε δέ τις εἴπεσκεν ἰδὼν ἐς πλησίον ἄλλον·
Od.10.38 ὦ πόποι, ὡς ὅδε πᾶσι φίλος καὶ τίμιός ἐστιν
Od.10.39 ἀνθρώποις, ὅτεών τε πόλιν καὶ γαῖαν ἵκηται.
Od.10.40 πολλὰ μὲν ἐκ Τροίης ἄγεται κειμήλια καλὰ
Od.10.41 ληίδος, ἡμεῖς δʼ αὖτε ὁμὴν ὁδὸν ἐκτελέσαντες
Od.10.42 οἴκαδε νισσόμεθα κενεὰς σὺν χεῖρας ἔχοντες·
Od.10.43 καὶ νῦν οἱ τάδʼ ἔδωκε χαριζόμενος φιλότητι
Od.10.44 Αἴολος. ἀλλʼ ἄγε θᾶσσον ἰδώμεθα ὅττι τάδʼ ἐστίν,
Od.10.45 ὅσσος τις χρυσός τε καὶ ἄργυρος ἀσκῷ ἔνεστιν.
Od.10.46 ὣς ἔφασαν, βουλὴ δὲ κακὴ νίκησεν ἑταίρων·
Od.10.47 ἀσκὸν μὲν λῦσαν, ἄνεμοι δʼ ἐκ πάντες ὄρουσαν.
Od.10.48 τοὺς δʼ αἶψʼ ἁρπάξασα φέρεν πόντονδε θύελλα
Od.10.49 κλαίοντας, γαίης ἄπο πατρίδος. αὐτὰρ ἐγώ γε
Od.10.50 ἐγρόμενος κατὰ θυμὸν ἀμύμονα μερμήριξα,
Od.10.51 ἠὲ πεσὼν ἐκ νηὸς ἀποφθίμην ἐνὶ πόντῳ,
Od.10.52 ἦ ἀκέων τλαίην καὶ ἔτι ζωοῖσι μετείην.
Od.10.53 ἀλλʼ ἔτλην καὶ ἔμεινα, καλυψάμενος δʼ ἐνὶ νηὶ
Od.10.54 κείμην. αἱ δʼ ἐφέροντο κακῇ ἀνέμοιο θυέλλῃ
Od.10.55 αὖτις ἐπʼ Αἰολίην νῆσον, στενάχοντο δʼ ἑταῖροι.
Od.10.56 ἔνθα δʼ ἐπʼ ἠπείρου βῆμεν καὶ ἀφυσσάμεθʼ ὕδωρ,
Od.10.57 αἶψα δὲ δεῖπνον ἕλοντο θοῇς παρὰ νηυσὶν ἑταῖροι.
Od.10.58 αὐτὰρ ἐπεὶ σίτοιό τʼ ἐπασσάμεθʼ ἠδὲ ποτῆτος,
Od.10.59 δὴ τότʼ ἐγὼ κήρυκά τʼ ὀπασσάμενος καὶ ἑταῖρον
Od.10.60 βῆν εἰς Αἰόλου κλυτὰ δώματα· τὸν δʼ ἐκίχανον
Od.10.61 δαινύμενον παρὰ ᾗ τʼ ἀλόχῳ καὶ οἷσι τέκεσσιν.
Od.10.62 ἐλθόντες δʼ ἐς δῶμα παρὰ σταθμοῖσιν ἐπʼ οὐδοῦ
Od.10.63 ἑζόμεθʼ· οἱ δʼ ἀνὰ θυμὸν ἐθάμβεον ἔκ τʼ ἐρέοντο·
Od.10.64 πῶς ἦλθες, Ὀδυσεῦ; τίς τοι κακὸς ἔχραε δαίμων;
Od.10.65 ἦ μέν σʼ ἐνδυκέως ἀπεπέμπομεν, ὄφρʼ ἀφίκοιο
Od.10.66 πατρίδα σὴν καὶ δῶμα καὶ εἴ πού τοι φίλον ἐστίν.
Od.10.67 ὣς φάσαν, αὐτὰρ ἐγὼ μετεφώνεον ἀχνύμενος κῆρ·
Od.10.68 ἄασάν μʼ ἕταροί τε κακοὶ πρὸς τοῖσί τε ὕπνος
Od.10.69 σχέτλιος. ἀλλʼ ἀκέσασθε, φίλοι· δύναμις γὰρ ἐν ὑμῖν.
Od.10.70 ὣς ἐφάμην μαλακοῖσι καθαπτόμενος ἐπέεσσιν,
Od.10.71 οἱ δʼ ἄνεῳ ἐγένοντο· πατὴρ δʼ ἠμείβετο μύθῳ·
Od.10.72 ἔρρʼ ἐκ νήσου θᾶσσον, ἐλέγχιστε ζωόντων·
Od.10.73 οὐ γάρ μοι θέμις ἐστὶ κομιζέμεν οὐδʼ ἀποπέμπειν
Od.10.74 ἄνδρα τόν, ὅς κε θεοῖσιν ἀπέχθηται μακάρεσσιν·
Od.10.75 ἔρρε, ἐπεὶ ἄρα θεοῖσιν ἀπεχθόμενος τόδʼ ἱκάνεις.
Od.10.76 ὣς εἰπὼν ἀπέπεμπε δόμων βαρέα στενάχοντα.
Od.10.77 ἔνθεν δὲ προτέρω πλέομεν ἀκαχήμενοι ἦτορ.
Od.10.78 τείρετο δʼ ἀνδρῶν θυμὸς ὑπʼ εἰρεσίης ἀλεγεινῆς
Od.10.79 ἡμετέρῃ ματίῃ, ἐπεὶ οὐκέτι φαίνετο πομπή.
Od.10.80 ἑξῆμαρ μὲν ὁμῶς πλέομεν νύκτας τε καὶ ἦμαρ,
Od.10.81 ἑβδομάτῃ δʼ ἱκόμεσθα Λάμου αἰπὺ πτολίεθρον,
Od.10.82 Τηλέπυλον Λαιστρυγονίην, ὅθι ποιμένα ποιμὴν
Od.10.83 ἠπύει εἰσελάων, ὁ δέ τʼ ἐξελάων ὑπακούει.
Od.10.84 ἔνθα κʼ ἄυπνος ἀνὴρ δοιοὺς ἐξήρατο μισθούς,
Od.10.85 τὸν μὲν βουκολέων, τὸν δʼ ἄργυφα μῆλα νομεύων·
Od.10.86 ἐγγὺς γὰρ νυκτός τε καὶ ἤματός εἰσι κέλευθοι.
Od.10.87 ἔνθʼ ἐπεὶ ἐς λιμένα κλυτὸν ἤλθομεν, ὃν πέρι πέτρη
Od.10.88 ἠλίβατος τετύχηκε διαμπερὲς ἀμφοτέρωθεν,
Od.10.89 ἀκταὶ δὲ προβλῆτες ἐναντίαι ἀλλήλῃσιν
Od.10.90 ἐν στόματι προύχουσιν, ἀραιὴ δʼ εἴσοδός ἐστιν,
Od.10.91 ἔνθʼ οἵ γʼ εἴσω πάντες ἔχον νέας ἀμφιελίσσας.
Od.10.92 αἱ μὲν ἄρʼ ἔντοσθεν λιμένος κοίλοιο δέδεντο
Od.10.93 πλησίαι· οὐ μὲν γάρ ποτʼ ἀέξετο κῦμά γʼ ἐν αὐτῷ,
Od.10.94 οὔτε μέγʼ οὔτʼ ὀλίγον, λευκὴ δʼ ἦν ἀμφὶ γαλήνη·
Od.10.95 αὐτὰρ ἐγὼν οἶος σχέθον ἔξω νῆα μέλαιναν,
Od.10.96 αὐτοῦ ἐπʼ ἐσχατιῇ, πέτρης ἐκ πείσματα δήσας·
Od.10.97 ἔστην δὲ σκοπιὴν ἐς παιπαλόεσσαν ἀνελθών.
Od.10.98 ἔνθα μὲν οὔτε βοῶν οὔτʼ ἀνδρῶν φαίνετο ἔργα,
Od.10.99 καπνὸν δʼ οἶον ὁρῶμεν ἀπὸ χθονὸς ἀίσσοντα.
Od.10.100 δὴ τότʼ ἐγὼν ἑτάρους προΐειν πεύθεσθαι ἰόντας,
Od.10.101 οἵ τινες ἀνέρες εἶεν ἐπὶ χθονὶ σῖτον ἔδοντες,
Od.10.102 ἄνδρε δύω κρίνας, τρίτατον κήρυχʼ ἅμʼ ὀπάσσας.
Od.10.103 οἱ δʼ ἴσαν ἐκβάντες λείην ὁδόν, ᾗ περ ἄμαξαι
Od.10.104 ἄστυδʼ ἀφʼ ὑψηλῶν ὀρέων καταγίνεον ὕλην,
Od.10.105 κούρῃ δὲ ξύμβληντο πρὸ ἄστεος ὑδρευούσῃ,
Od.10.106 θυγατέρʼ ἰφθίμῃ Λαιστρυγόνος Ἀντιφάταο.
Od.10.107 ἡ μὲν ἄρʼ ἐς κρήνην κατεβήσετο καλλιρέεθρον
Od.10.108 Ἀρτακίην· ἔνθεν γὰρ ὕδωρ προτὶ ἄστυ φέρεσκον·
Od.10.109 οἱ δὲ παριστάμενοι προσεφώνεον ἔκ τʼ ἐρέοντο
Od.10.110 ὅς τις τῶνδʼ εἴη βασιλεὺς καὶ οἷσιν ἀνάσσοι·
Od.10.111 ἡ δὲ μάλʼ αὐτίκα πατρὸς ἐπέφραδεν ὑψερεφὲς δῶ.
Od.10.112 οἱ δʼ ἐπεὶ εἰσῆλθον κλυτὰ δώματα, τὴν δὲ γυναῖκα
Od.10.113 εὗρον, ὅσην τʼ ὄρεος κορυφήν, κατὰ δʼ ἔστυγον αὐτήν.
Od.10.114 ἡ δʼ αἶψʼ ἐξ ἀγορῆς ἐκάλει κλυτὸν Ἀντιφατῆα,
Od.10.115 ὃν πόσιν, ὃς δὴ τοῖσιν ἐμήσατο λυγρὸν ὄλεθρον.
Od.10.116 αὐτίχʼ ἕνα μάρψας ἑτάρων ὡπλίσσατο δεῖπνον·
Od.10.117 τὼ δὲ δύʼ ἀίξαντε φυγῇ ἐπὶ νῆας ἱκέσθην.
Od.10.118 αὐτὰρ ὁ τεῦχε βοὴν διὰ ἄστεος· οἱ δʼ ἀίοντες
Od.10.119 φοίτων ἴφθιμοι Λαιστρυγόνες ἄλλοθεν ἄλλος,
Od.10.120 μυρίοι, οὐκ ἄνδρεσσιν ἐοικότες, ἀλλὰ Γίγασιν.
Od.10.121 οἵ ῥʼ ἀπὸ πετράων ἀνδραχθέσι χερμαδίοισιν
Od.10.122 βάλλον· ἄφαρ δὲ κακὸς κόναβος κατὰ νῆας ὀρώρει
Od.10.123 ἀνδρῶν τʼ ὀλλυμένων νηῶν θʼ ἅμα ἀγνυμενάων·
Od.10.124 ἰχθῦς δʼ ὣς πείροντες ἀτερπέα δαῖτα φέροντο.
Od.10.125 ὄφρʼ οἱ τοὺς ὄλεκον λιμένος πολυβενθέος ἐντός,
Od.10.126 τόφρα δʼ ἐγὼ ξίφος ὀξὺ ἐρυσσάμενος παρὰ μηροῦ
Od.10.127 τῷ ἀπὸ πείσματʼ ἔκοψα νεὸς κυανοπρῴροιο.
Od.10.128 αἶψα δʼ ἐμοῖς ἑτάροισιν ἐποτρύνας ἐκέλευσα
Od.10.129 ἐμβαλέειν κώπῃς, ἵνʼ ὑπὲκ κακότητα φύγοιμεν·
Od.10.130 οἱ δʼ ἅλα πάντες ἀνέρριψαν, δείσαντες ὄλεθρον.
Od.10.131 ἀσπασίως δʼ ἐς πόντον ἐπηρεφέας φύγε πέτρας
Od.10.132 νηῦς ἐμή· αὐτὰρ αἱ ἄλλαι ἀολλέες αὐτόθʼ ὄλοντο.
Od.10.133 ἔνθεν δὲ προτέρω πλέομεν ἀκαχήμενοι ἦτορ,
Od.10.134 ἄσμενοι ἐκ θανάτοιο, φίλους ὀλέσαντες ἑταίρους.
Od.10.135 Αἰαίην δʼ ἐς νῆσον ἀφικόμεθʼ· ἔνθα δʼ ἔναιε
Od.10.136 Κίρκη ἐυπλόκαμος, δεινὴ θεὸς αὐδήεσσα,
Od.10.137 αὐτοκασιγνήτη ὀλοόφρονος Αἰήταο·
Od.10.138 ἄμφω δʼ ἐκγεγάτην φαεσιμβρότου Ἠελίοιο
Od.10.139 μητρός τʼ ἐκ Πέρσης, τὴν Ὠκεανὸς τέκε παῖδα.
Od.10.140 ἔνθα δʼ ἐπʼ ἀκτῆς νηὶ κατηγαγόμεσθα σιωπῇ
Od.10.141 ναύλοχον ἐς λιμένα, καί τις θεὸς ἡγεμόνευεν.
Od.10.142 ἔνθα τότʼ ἐκβάντες δύο τʼ ἤματα καὶ δύο νύκτας
Od.10.143 κείμεθʼ ὁμοῦ καμάτῳ τε καὶ ἄλγεσι θυμὸν ἔδοντες.
Od.10.144 ἀλλʼ ὅτε δὴ τρίτον ἦμαρ ἐυπλόκαμος τέλεσʼ Ἠώς,
Od.10.145 καὶ τότʼ ἐγὼν ἐμὸν ἔγχος ἑλὼν καὶ φάσγανον ὀξὺ
Od.10.146 καρπαλίμως παρὰ νηὸς ἀνήιον ἐς περιωπήν,
Od.10.147 εἴ πως ἔργα ἴδοιμι βροτῶν ἐνοπήν τε πυθοίμην.
Od.10.148 ἔστην δὲ σκοπιὴν ἐς παιπαλόεσσαν ἀνελθών,
Od.10.149 καί μοι ἐείσατο καπνὸς ἀπὸ χθονὸς εὐρυοδείης,
Od.10.150 Κίρκης ἐν μεγάροισι, διὰ δρυμὰ πυκνὰ καὶ ὕλην.
Od.10.151 μερμήριξα δʼ ἔπειτα κατὰ φρένα καὶ κατὰ θυμὸν
Od.10.152 ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.
Od.10.153 ὧδε δέ μοι φρονέοντι δοάσσατο κέρδιον εἶναι,
Od.10.154 πρῶτʼ ἐλθόντʼ ἐπὶ νῆα θοὴν καὶ θῖνα θαλάσσης
Od.10.155 δεῖπνον ἑταίροισιν δόμεναι προέμεν τε πυθέσθαι.
Od.10.156 ἀλλʼ ὅτε δὴ σχεδὸν ἦα κιὼν νεὸς ἀμφιελίσσης,
Od.10.157 καὶ τότε τίς με θεῶν ὀλοφύρατο μοῦνον ἐόντα,
Od.10.158 ὅς ῥά μοι ὑψίκερων ἔλαφον μέγαν εἰς ὁδὸν αὐτὴν
Od.10.159 ἧκεν. ὁ μὲν ποταμόνδε κατήιεν ἐκ νομοῦ ὕλης
Od.10.160 πιόμενος· δὴ γάρ μιν ἔχεν μένος ἠελίοιο.
Od.10.161 τὸν δʼ ἐγὼ ἐκβαίνοντα κατʼ ἄκνηστιν μέσα νῶτα
Od.10.162 πλῆξα· τὸ δʼ ἀντικρὺ δόρυ χάλκεον ἐξεπέρησε,
Od.10.163 κὰδ δʼ ἔπεσʼ ἐν κονίῃσι μακών, ἀπὸ δʼ ἔπτατο θυμός.
Od.10.164 τῷ δʼ ἐγὼ ἐμβαίνων δόρυ χάλκεον ἐξ ὠτειλῆς
Od.10.165 εἰρυσάμην· τὸ μὲν αὖθι κατακλίνας ἐπὶ γαίῃ
Od.10.166 εἴασʼ· αὐτὰρ ἐγὼ σπασάμην ῥῶπάς τε λύγους τε,
Od.10.167 πεῖσμα δʼ, ὅσον τʼ ὄργυιαν, ἐυστρεφὲς ἀμφοτέρωθεν
Od.10.168 πλεξάμενος συνέδησα πόδας δεινοῖο πελώρου,
Od.10.169 βῆν δὲ καταλοφάδεια φέρων ἐπὶ νῆα μέλαιναν
Od.10.170 ἔγχει ἐρειδόμενος, ἐπεὶ οὔ πως ἦεν ἐπʼ ὤμου
Od.10.171 χειρὶ φέρειν ἑτέρῃ· μάλα γὰρ μέγα θηρίον ἦεν.
Od.10.172 κὰδʼ δʼ ἔβαλον προπάροιθε νεός, ἀνέγειρα δʼ ἑταίρους
Od.10.173 μειλιχίοις ἐπέεσσι παρασταδὸν ἄνδρα ἕκαστον·
Od.10.174 ὦ φίλοι, οὐ γάρ πω καταδυσόμεθʼ ἀχνύμενοί περ
Od.10.175 εἰς Ἀίδαο δόμους, πρὶν μόρσιμον ἦμαρ ἐπέλθῃ·
Od.10.176 ἀλλʼ ἄγετʼ, ὄφρʼ ἐν νηὶ θοῇ βρῶσίς τε πόσις τε,
Od.10.177 μνησόμεθα βρώμης, μηδὲ τρυχώμεθα λιμῷ.
Od.10.178 ὣς ἐφάμην, οἱ δʼ ὦκα ἐμοῖς ἐπέεσσι πίθοντο,
Od.10.179 ἐκ δὲ καλυψάμενοι παρὰ θῖνʼ ἁλὸς ἀτρυγέτοιο
Od.10.180 θηήσαντʼ ἔλαφον· μάλα γὰρ μέγα θηρίον ἦεν.
Od.10.181 αὐτὰρ ἐπεὶ τάρπησαν ὁρώμενοι ὀφθαλμοῖσιν,
Od.10.182 χεῖρας νιψάμενοι τεύχοντʼ ἐρικυδέα δαῖτα.
Od.10.183 ὣς τότε μὲν πρόπαν ἦμαρ ἐς ἠέλιον καταδύντα
Od.10.184 ἥμεθα δαινύμενοι κρέα τʼ ἄσπετα καὶ μέθυ ἡδύ·
Od.10.185 ἦμος δʼ ἠέλιος κατέδυ καὶ ἐπὶ κνέφας ἦλθε,
Od.10.186 δὴ τότε κοιμήθημεν ἐπὶ ῥηγμῖνι θαλάσσης.
Od.10.187 ἦμος δʼ ἠριγένεια φάνη ῥοδοδάκτυλος Ἠώς,
Od.10.188 καὶ τότʼ ἐγὼν ἀγορὴν θέμενος μετὰ πᾶσιν ἔειπον·
Od.10.189 κέκλυτέ μευ μύθων, κακά περ πάσχοντες ἑταῖροι·
Od.10.190 ὦ φίλοι, οὐ γάρ τʼ ἴδμεν, ὅπῃ ζόφος οὐδʼ ὅπῃ ἠώς,
Od.10.191 οὐδʼ ὅπῃ ἠέλιος φαεσίμβροτος εἶσʼ ὑπὸ γαῖαν,
Od.10.192 οὐδʼ ὅπῃ ἀννεῖται· ἀλλὰ φραζώμεθα θᾶσσον
Od.10.193 εἴ τις ἔτʼ ἔσται μῆτις. ἐγὼ δʼ οὔκ οἴομαι εἶναι.
Od.10.194 εἶδον γὰρ σκοπιὴν ἐς παιπαλόεσσαν ἀνελθὼν
Od.10.195 νῆσον, τὴν πέρι πόντος ἀπείριτος ἐστεφάνωται·
Od.10.196 αὐτὴ δὲ χθαμαλὴ κεῖται· καπνὸν δʼ ἐνὶ μέσσῃ
Od.10.197 ἔδρακον ὀφθαλμοῖσι διὰ δρυμὰ πυκνὰ καὶ ὕλην.
Od.10.198 ὣς ἐφάμην, τοῖσιν δὲ κατεκλάσθη φίλον ἦτορ
Od.10.199 μνησαμένοις ἔργων Λαιστρυγόνος Ἀντιφάταο
Od.10.200 Κύκλωπός τε βίης μεγαλήτορος, ἀνδροφάγοιο.
Od.10.201 κλαῖον δὲ λιγέως θαλερὸν κατὰ δάκρυ χέοντες·
Od.10.202 ἀλλʼ οὐ γάρ τις πρῆξις ἐγίγνετο μυρομένοισιν.
Od.10.203 αὐτὰρ ἐγὼ δίχα πάντας ἐυκνήμιδας ἑταίρους
Od.10.204 ἠρίθμεον, ἀρχὸν δὲ μετʼ ἀμφοτέροισιν ὄπασσα·
Od.10.205 τῶν μὲν ἐγὼν ἦρχον, τῶν δʼ Εὐρύλοχος θεοειδής.
Od.10.206 κλήρους δʼ ἐν κυνέῃ χαλκήρεϊ πάλλομεν ὦκα·
Od.10.207 ἐκ δʼ ἔθορε κλῆρος μεγαλήτορος Εὐρυλόχοιο.
Od.10.208 βῆ δʼ ἰέναι, ἅμα τῷ γε δύω καὶ εἴκοσʼ ἑταῖροι
Od.10.209 κλαίοντες· κατὰ δʼ ἄμμε λίπον γοόωντας ὄπισθεν.
Od.10.210 εὗρον δʼ ἐν βήσσῃσι τετυγμένα δώματα Κίρκης
Od.10.211 ξεστοῖσιν λάεσσι, περισκέπτῳ ἐνὶ χώρῳ·
Od.10.212 ἀμφὶ δέ μιν λύκοι ἦσαν ὀρέστεροι ἠδὲ λέοντες,
Od.10.213 τοὺς αὐτὴ κατέθελξεν, ἐπεὶ κακὰ φάρμακʼ ἔδωκεν.
Od.10.214 οὐδʼ οἵ γʼ ὡρμήθησαν ἐπʼ ἀνδράσιν, ἀλλʼ ἄρα τοί γε
Od.10.215 οὐρῇσιν μακρῇσι περισσαίνοντες ἀνέσταν.
Od.10.216 ὡς δʼ ὅτʼ ἂν ἀμφὶ ἄνακτα κύνες δαίτηθεν ἰόντα
Od.10.217 σαίνωσʼ, αἰεὶ γάρ τε φέρει μειλίγματα θυμοῦ,
Od.10.218 ὣς τοὺς ἀμφὶ λύκοι κρατερώνυχες ἠδὲ λέοντες
Od.10.219 σαῖνον· τοὶ δʼ ἔδεισαν, ἐπεὶ ἴδον αἰνὰ πέλωρα.
Od.10.220 ἔσταν δʼ ἐν προθύροισι θεᾶς καλλιπλοκάμοιο,
Od.10.221 Κίρκης δʼ ἔνδον ἄκουον ἀειδούσης ὀπὶ καλῇ,
Od.10.222 ἱστὸν ἐποιχομένης μέγαν ἄμβροτον, οἷα θεάων
Od.10.223 λεπτά τε καὶ χαρίεντα καὶ ἀγλαὰ ἔργα πέλονται.
Od.10.224 τοῖσι δὲ μύθων ἦρχε Πολίτης ὄρχαμος ἀνδρῶν,
Od.10.225 ὅς μοι κήδιστος ἑτάρων ἦν κεδνότατός τε·
Od.10.226 ὦ φίλοι, ἔνδον γάρ τις ἐποιχομένη μέγαν ἱστὸν
Od.10.227 καλὸν ἀοιδιάει, δάπεδον δʼ ἅπαν ἀμφιμέμυκεν,
Od.10.228 ἢ θεὸς ἠὲ γυνή· ἀλλὰ φθεγγώμεθα θᾶσσον.
Od.10.229 ὣς ἄρʼ ἐφώνησεν, τοὶ δὲ φθέγγοντο καλεῦντες.
Od.10.230 ἡ δʼ αἶψʼ ἐξελθοῦσα θύρας ὤιξε φαεινὰς
Od.10.231 καὶ κάλει· οἱ δʼ ἅμα πάντες ἀιδρείῃσιν ἕποντο·
Od.10.232 Εὐρύλοχος δʼ ὑπέμεινεν, ὀισάμενος δόλον εἶναι.
Od.10.233 εἷσεν δʼ εἰσαγαγοῦσα κατὰ κλισμούς τε θρόνους τε,
Od.10.234 ἐν δέ σφιν τυρόν τε καὶ ἄλφιτα καὶ μέλι χλωρὸν
Od.10.235 οἴνῳ Πραμνείῳ ἐκύκα· ἀνέμισγε δὲ σίτῳ
Od.10.236 φάρμακα λύγρʼ, ἵνα πάγχυ λαθοίατο πατρίδος αἴης.
Od.10.237 αὐτὰρ ἐπεὶ δῶκέν τε καὶ ἔκπιον, αὐτίκʼ ἔπειτα
Od.10.238 ῥάβδῳ πεπληγυῖα κατὰ συφεοῖσιν ἐέργνυ.
Od.10.239 οἱ δὲ συῶν μὲν ἔχον κεφαλὰς φωνήν τε τρίχας τε
Od.10.240 καὶ δέμας, αὐτὰρ νοῦς ἦν ἔμπεδος, ὡς τὸ πάρος περ.
Od.10.241 ὣς οἱ μὲν κλαίοντες ἐέρχατο, τοῖσι δὲ Κίρκη
Od.10.242 πάρ ῥʼ ἄκυλον βάλανόν τε βάλεν καρπόν τε κρανείης
Od.10.243 ἔδμεναι, οἷα σύες χαμαιευνάδες αἰὲν ἔδουσιν.
Od.10.244 Εὐρύλοχος δʼ αἶψʼ ἦλθε θοὴν ἐπὶ νῆα μέλαιναν
Od.10.245 ἀγγελίην ἑτάρων ἐρέων καὶ ἀδευκέα πότμον.
Od.10.246 οὐδέ τι ἐκφάσθαι δύνατο ἔπος ἱέμενός περ,
Od.10.247 κῆρ ἄχεϊ μεγάλῳ βεβολημένος· ἐν δέ οἱ ὄσσε
Od.10.248 δακρυόφιν πίμπλαντο, γόον δʼ ὠίετο θυμός.
Od.10.249 ἀλλʼ ὅτε δή μιν πάντες ἀγασσάμεθʼ ἐξερέοντες,
Od.10.250 καὶ τότε τῶν ἄλλων ἑτάρων κατέλεξεν ὄλεθρον·
Od.10.251 ἤιομεν, ὡς ἐκέλευες, ἀνὰ δρυμά, φαίδιμʼ Ὀδυσσεῦ·
Od.10.252 εὕρομεν ἐν βήσσῃσι τετυγμένα δώματα καλὰ
Od.10.253 ξεστοῖσιν λάεσσι, περισκέπτῳ ἐνὶ χώρῳ.
Od.10.254 ἔνθα δέ τις μέγαν ἱστὸν ἐποιχομένη λίγʼ ἄειδεν,
Od.10.255 ἢ θεὸς ἠὲ γυνή· τοὶ δὲ φθέγγοντο καλεῦντες.
Od.10.256 ἡ δʼ αἶψʼ ἐξελθοῦσα θύρας ὤιξε φαεινὰς
Od.10.257 καὶ κάλει· οἱ δʼ ἅμα πάντες ἀιδρείῃσιν ἕποντο·
Od.10.258 αὐτὰρ ἐγὼν ὑπέμεινα, ὀισάμενος δόλον εἶναι.
Od.10.259 οἱ δʼ ἅμʼ ἀιστώθησαν ἀολλέες, οὐδέ τις αὐτῶν
Od.10.260 ἐξεφάνη· δηρὸν δὲ καθήμενος ἐσκοπίαζον.
Od.10.261 ὣς ἔφατʼ, αὐτὰρ ἐγὼ περὶ μὲν ξίφος ἀργυρόηλον
Od.10.262 ὤμοιιν βαλόμην, μέγα χάλκεον, ἀμφὶ δὲ τόξα·
Od.10.263 τὸν δʼ ἂψ ἠνώγεα αὐτὴν ὁδὸν ἡγήσασθαι.
Od.10.264 αὐτὰρ ὅ γʼ ἀμφοτέρῃσι λαβὼν ἐλλίσσετο γούνων
Od.10.265 καί μʼ ὀλοφυρόμενος ἔπεα πτερόεντα προσηύδα·
Od.10.266 μή μʼ ἄγε κεῖσʼ ἀέκοντα, διοτρεφές, ἀλλὰ λίπʼ αὐτοῦ.
Od.10.267 οἶδα γάρ, ὡς οὔτʼ αὐτὸς ἐλεύσεαι οὔτε τινʼ ἄλλον
Od.10.268 ἄξεις σῶν ἑτάρων. ἀλλὰ ξὺν τοίσδεσι θᾶσσον
Od.10.269 φεύγωμεν· ἔτι γάρ κεν ἀλύξαιμεν κακὸν ἦμαρ.
Od.10.270 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.10.271 Εὐρύλοχʼ, ἦ τοι μὲν σὺ μένʼ αὐτοῦ τῷδʼ ἐνὶ χώρῳ
Od.10.272 ἔσθων καὶ πίνων κοίλῃ παρὰ νηὶ μελαίνῃ·
Od.10.273 αὐτὰρ ἐγὼν εἶμι, κρατερὴ δέ μοι ἔπλετʼ ἀνάγκη.
Od.10.274 ὣς εἰπὼν παρὰ νηὸς ἀνήιον ἠδὲ θαλάσσης.
Od.10.275 ἀλλʼ ὅτε δὴ ἄρʼ ἔμελλον ἰὼν ἱερὰς ἀνὰ βήσσας
Od.10.276 Κίρκης ἵξεσθαι πολυφαρμάκου ἐς μέγα δῶμα,
Od.10.277 ἔνθα μοι Ἑρμείας χρυσόρραπις ἀντεβόλησεν
Od.10.278 ἐρχομένῳ πρὸς δῶμα, νεηνίῃ ἀνδρὶ ἐοικώς,
Od.10.279 πρῶτον ὑπηνήτῃ, τοῦ περ χαριεστάτη ἥβη·
Od.10.280 ἔν τʼ ἄρα μοι φῦ χειρί, ἔπος τʼ ἔφατʼ ἔκ τʼ ὀνόμαζε·
Od.10.281 πῇ δὴ αὖτʼ, ὦ δύστηνε, διʼ ἄκριας ἔρχεαι οἶος,
Od.10.282 χώρου ἄιδρις ἐών; ἕταροι δέ τοι οἵδʼ ἐνὶ Κίρκης
Od.10.283 ἔρχαται ὥς τε σύες πυκινοὺς κευθμῶνας ἔχοντες.
Od.10.284 ἦ τοὺς λυσόμενος δεῦρʼ ἔρχεαι; οὐδέ σέ φημι
Od.10.285 αὐτὸν νοστήσειν, μενέεις δὲ σύ γʼ, ἔνθα περ ἄλλοι.
Od.10.286 ἀλλʼ ἄγε δή σε κακῶν ἐκλύσομαι ἠδὲ σαώσω.
Od.10.287 τῆ, τόδε φάρμακον ἐσθλὸν ἔχων ἐς δώματα Κίρκης
Od.10.288 ἔρχευ, ὅ κέν τοι κρατὸς ἀλάλκῃσιν κακὸν ἦμαρ.
Od.10.289 πάντα δέ τοι ἐρέω ὀλοφώια δήνεα Κίρκης.
Od.10.290 τεύξει τοι κυκεῶ, βαλέει δʼ ἐν φάρμακα σίτῳ.
Od.10.291 ἀλλʼ οὐδʼ ὣς θέλξαι σε δυνήσεται· οὐ γὰρ ἐάσει
Od.10.292 φάρμακον ἐσθλόν, ὅ τοι δώσω, ἐρέω δὲ ἕκαστα.
Od.10.293 ὁππότε κεν Κίρκη σʼ ἐλάσῃ περιμήκεϊ ῥάβδῳ,
Od.10.294 δὴ τότε σὺ ξίφος ὀξὺ ἐρυσσάμενος παρὰ μηροῦ
Od.10.295 Κίρκῃ ἐπαῖξαι, ὥς τε κτάμεναι μενεαίνων.
Od.10.296 ἡ δέ σʼ ὑποδείσασα κελήσεται εὐνηθῆναι·
Od.10.297 ἔνθα σὺ μηκέτʼ ἔπειτʼ ἀπανήνασθαι θεοῦ εὐνήν,
Od.10.298 ὄφρα κέ τοι λύσῃ θʼ ἑτάρους αὐτόν τε κομίσσῃ·
Od.10.299 ἀλλὰ κέλεσθαί μιν μακάρων μέγαν ὅρκον ὀμόσσαι,
Od.10.300 μή τί τοι αὐτῷ πῆμα κακὸν βουλευσέμεν ἄλλο,
Od.10.301 μή σʼ ἀπογυμνωθέντα κακὸν καὶ ἀνήνορα θήῃ.
Od.10.302 ὣς ἄρα φωνήσας πόρε φάρμακον ἀργεϊφόντης
Od.10.303 ἐκ γαίης ἐρύσας, καί μοι φύσιν αὐτοῦ ἔδειξε.
Od.10.304 ῥίζῃ μὲν μέλαν ἔσκε, γάλακτι δὲ εἴκελον ἄνθος·
Od.10.305 μῶλυ δέ μιν καλέουσι θεοί· χαλεπὸν δέ τʼ ὀρύσσειν
Od.10.306 ἀνδράσι γε θνητοῖσι, θεοὶ δέ τε πάντα δύνανται.
Od.10.307 Ἑρμείας μὲν ἔπειτʼ ἀπέβη πρὸς μακρὸν Ὄλυμπον
Od.10.308 νῆσον ἀνʼ ὑλήεσσαν, ἐγὼ δʼ ἐς δώματα Κίρκης
Od.10.309 ἤια, πολλὰ δέ μοι κραδίη πόρφυρε κιόντι.
Od.10.310 ἔστην δʼ εἰνὶ θύρῃσι θεᾶς καλλιπλοκάμοιο·
Od.10.311 ἔνθα στὰς ἐβόησα, θεὰ δέ μευ ἔκλυεν αὐδῆς.
Od.10.312 ἡ δʼ αἶψʼ ἐξελθοῦσα θύρας ὤιξε φαεινὰς
Od.10.313 καὶ κάλει· αὐτὰρ ἐγὼν ἑπόμην ἀκαχήμενος ἦτορ.
Od.10.314 εἷσε δέ μʼ εἰσαγαγοῦσα ἐπὶ θρόνου ἀργυροήλου
Od.10.315 καλοῦ δαιδαλέου· ὑπὸ δὲ θρῆνυς ποσὶν ἦεν·
Od.10.316 τεῦχε δέ μοι κυκεῶ χρυσέῳ δέπαι, ὄφρα πίοιμι,
Od.10.317 ἐν δέ τε φάρμακον ἧκε, κακὰ φρονέουσʼ ἐνὶ θυμῷ.
Od.10.318 αὐτὰρ ἐπεὶ δῶκέν τε καὶ ἔκπιον, οὐδέ μʼ ἔθελξε,
Od.10.319 ῥάβδῳ πεπληγυῖα ἔπος τʼ ἔφατʼ ἔκ τʼ ὀνόμαζεν·
Od.10.320 ἔρχεο νῦν συφεόνδε, μετʼ ἄλλων λέξο ἑταίρων.
Od.10.321 ὣς φάτʼ, ἐγὼ δʼ ἄορ ὀξὺ ἐρυσσάμενος παρὰ μηροῦ
Od.10.322 Κίρκῃ ἐπήιξα ὥς τε κτάμεναι μενεαίνων.
Od.10.323 ἡ δὲ μέγα ἰάχουσα ὑπέδραμε καὶ λάβε γούνων,
Od.10.324 καί μʼ ὀλοφυρομένη ἔπεα πτερόεντα προσηύδα·
Od.10.325 τίς πόθεν εἰς ἀνδρῶν; πόθι τοι πόλις ἠδὲ τοκῆες;
Od.10.326 θαῦμά μʼ ἔχει ὡς οὔ τι πιὼν τάδε φάρμακʼ ἐθέλχθης·
Od.10.327 οὐδὲ γὰρ οὐδέ τις ἄλλος ἀνὴρ τάδε φάρμακʼ ἀνέτλη,
Od.10.328 ὅς κε πίῃ καὶ πρῶτον ἀμείψεται ἕρκος ὀδόντων.
Od.10.329 σοὶ δέ τις ἐν στήθεσσιν ἀκήλητος νόος ἐστίν.
Od.10.330 ἦ σύ γʼ Ὀδυσσεύς ἐσσι πολύτροπος, ὅν τέ μοι αἰεὶ
Od.10.331 φάσκεν ἐλεύσεσθαι χρυσόρραπις ἀργεϊφόντης,
Od.10.332 ἐκ Τροίης ἀνιόντα θοῇ σὺν νηὶ μελαίνῃ.
Od.10.333 ἀλλʼ ἄγε δὴ κολεῷ μὲν ἄορ θέο, νῶι δʼ ἔπειτα
Od.10.334 εὐνῆς ἡμετέρης ἐπιβείομεν, ὄφρα μιγέντε
Od.10.335 εὐνῇ καὶ φιλότητι πεποίθομεν ἀλλήλοισιν.
Od.10.336 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.10.337 ὦ Κίρκη, πῶς γάρ με κέλεαι σοὶ ἤπιον εἶναι,
Od.10.338 ἥ μοι σῦς μὲν ἔθηκας ἐνὶ μεγάροισιν ἑταίρους,
Od.10.339 αὐτὸν δʼ ἐνθάδʼ ἔχουσα δολοφρονέουσα κελεύεις
Od.10.340 ἐς θάλαμόν τʼ ἰέναι καὶ σῆς ἐπιβήμεναι εὐνῆς,
Od.10.341 ὄφρα με γυμνωθέντα κακὸν καὶ ἀνήνορα θήῃς.
Od.10.342 οὐδʼ ἂν ἐγώ γʼ ἐθέλοιμι τεῆς ἐπιβήμεναι εὐνῆς,
Od.10.343 εἰ μή μοι τλαίης γε, θεά, μέγαν ὅρκον ὀμόσσαι
Od.10.344 μή τί μοι αὐτῷ πῆμα κακὸν βουλευσέμεν ἄλλο.
Od.10.345 ὣς ἐφάμην, ἡ δʼ αὐτίκʼ ἀπώμνυεν, ὡς ἐκέλευον.
Od.10.346 αὐτὰρ ἐπεί ῥʼ ὄμοσέν τε τελεύτησέν τε τὸν ὅρκον,
Od.10.347 καὶ τότʼ ἐγὼ Κίρκης ἐπέβην περικαλλέος εὐνῆς.
Od.10.348 ἀμφίπολοι δʼ ἄρα τέως μὲν ἐνὶ μεγάροισι πένοντο
Od.10.349 τέσσαρες, αἵ οἱ δῶμα κάτα δρήστειραι ἔασι·
Od.10.350 γίγνονται δʼ ἄρα ταί γʼ ἔκ τε κρηνέων ἀπό τʼ ἀλσέων
Od.10.351 ἔκ θʼ ἱερῶν ποταμῶν, οἵ τʼ εἰς ἅλαδε προρέουσι.
Od.10.352 τάων ἡ μὲν ἔβαλλε θρόνοις ἔνι ῥήγεα καλὰ
Od.10.353 πορφύρεα καθύπερθʼ, ὑπένερθε δὲ λῖθʼ ὑπέβαλλεν·
Od.10.354 ἡ δʼ ἑτέρη προπάροιθε θρόνων ἐτίταινε τραπέζας
Od.10.355 ἀργυρέας, ἐπὶ δέ σφι τίθει χρύσεια κάνεια·
Od.10.356 ἡ δὲ τρίτη κρητῆρι μελίφρονα οἶνον ἐκίρνα
Od.10.357 ἡδὺν ἐν ἀργυρέῳ, νέμε δὲ χρύσεια κύπελλα·
Od.10.358 ἡ δὲ τετάρτη ὕδωρ ἐφόρει καὶ πῦρ ἀνέκαιε
Od.10.359 πολλὸν ὑπὸ τρίποδι μεγάλῳ· ἰαίνετο δʼ ὕδωρ.
Od.10.360 αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,
Od.10.361 ἔς ῥʼ ἀσάμινθον ἕσασα λόʼ ἐκ τρίποδος μεγάλοιο,
Od.10.362 θυμῆρες κεράσασα, κατὰ κρατός τε καὶ ὤμων,
Od.10.363 ὄφρα μοι ἐκ κάματον θυμοφθόρον εἵλετο γυίων.
Od.10.364 αὐτὰρ ἐπεὶ λοῦσέν τε καὶ ἔχρισεν λίπʼ ἐλαίῳ,
Od.10.365 ἀμφὶ δέ με χλαῖναν καλὴν βάλεν ἠδὲ χιτῶνα,
Od.10.366 εἷσε δέ μʼ εἰσαγαγοῦσα ἐπὶ θρόνου ἀργυροήλου
Od.10.367 καλοῦ δαιδαλέου, ὑπὸ δὲ θρῆνυς ποσὶν ἦεν·
Od.10.368 χέρνιβα δʼ ἀμφίπολος προχόῳ ἐπέχευε φέρουσα
Od.10.369 καλῇ χρυσείῃ, ὑπὲρ ἀργυρέοιο λέβητος,
Od.10.370 νίψασθαι· παρὰ δὲ ξεστὴν ἐτάνυσσε τράπεζαν.
Od.10.371 σῖτον δʼ αἰδοίη ταμίη παρέθηκε φέρουσα,
Od.10.372 εἴδατα πόλλʼ ἐπιθεῖσα, χαριζομένη παρεόντων.
Od.10.373 ἐσθέμεναι δʼ ἐκέλευεν· ἐμῷ δʼ οὐχ ἥνδανε θυμῷ,
Od.10.374 ἀλλʼ ἥμην ἀλλοφρονέων, κακὰ δʼ ὄσσετο θυμός.
Od.10.375 Κίρκη δʼ ὡς ἐνόησεν ἔμʼ ἥμενον οὐδʼ ἐπὶ σίτῳ
Od.10.376 χεῖρας ἰάλλοντα, κρατερὸν δέ με πένθος ἔχοντα,
Od.10.377 ἄγχι παρισταμένη ἔπεα πτερόεντα προσηύδα·
Od.10.378 τίφθʼ οὕτως, Ὀδυσεῦ, κατʼ ἄρʼ ἕζεαι ἶσος ἀναύδῳ,
Od.10.379 θυμὸν ἔδων, βρώμης δʼ οὐχ ἅπτεαι οὐδὲ ποτῆτος;
Od.10.380 ἦ τινά που δόλον ἄλλον ὀίεαι· οὐδέ τί σε χρὴ
Od.10.381 δειδίμεν· ἤδη γάρ τοι ἀπώμοσα καρτερὸν ὅρκον.
Od.10.382 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.10.383 ὦ Κίρκη, τίς γάρ κεν ἀνήρ, ὃς ἐναίσιμος εἴη,
Od.10.384 πρὶν τλαίη πάσσασθαι ἐδητύος ἠδὲ ποτῆτος,
Od.10.385 πρὶν λύσασθʼ ἑτάρους καὶ ἐν ὀφθαλμοῖσιν ἰδέσθαι;
Od.10.386 ἀλλʼ εἰ δὴ πρόφρασσα πιεῖν φαγέμεν τε κελεύεις,
Od.10.387 λῦσον, ἵνʼ ὀφθαλμοῖσιν ἴδω ἐρίηρας ἑταίρους.
Od.10.388 ὣς ἐφάμην, Κίρκη δὲ διὲκ μεγάροιο βεβήκει
Od.10.389 ῥάβδον ἔχουσʼ ἐν χειρί, θύρας δʼ ἀνέῳξε συφειοῦ,
Od.10.390 ἐκ δʼ ἔλασεν σιάλοισιν ἐοικότας ἐννεώροισιν.
Od.10.391 οἱ μὲν ἔπειτʼ ἔστησαν ἐναντίοι, ἡ δὲ διʼ αὐτῶν
Od.10.392 ἐρχομένη προσάλειφεν ἑκάστῳ φάρμακον ἄλλο.
Od.10.393 τῶν δʼ ἐκ μὲν μελέων τρίχες ἔρρεον, ἃς πρὶν ἔφυσε
Od.10.394 φάρμακον οὐλόμενον, τό σφιν πόρε πότνια Κίρκη·
Od.10.395 ἄνδρες δʼ ἂψ ἐγένοντο νεώτεροι ἢ πάρος ἦσαν,
Od.10.396 καὶ πολὺ καλλίονες καὶ μείζονες εἰσοράασθαι.
Od.10.397 ἔγνωσαν δέ μʼ ἐκεῖνοι ἔφυν τʼ ἐν χερσὶν ἕκαστος.
Od.10.398 πᾶσιν δʼ ἱμερόεις ὑπέδυ γόος, ἀμφὶ δὲ δῶμα
Od.10.399 σμερδαλέον κονάβιζε· θεὰ δʼ ἐλέαιρε καὶ αὐτή.
Od.10.400 ἡ δέ μευ ἄγχι στᾶσα προσηύδα δῖα θεάων·
Od.10.401 διογενὲς Λαερτιάδη, πολυμήχανʼ Ὀδυσσεῦ,
Od.10.402 ἔρχεο νῦν ἐπὶ νῆα θοὴν καὶ θῖνα θαλάσσης.
Od.10.403 νῆα μὲν ἂρ πάμπρωτον ἐρύσσατε ἤπειρόνδε,
Od.10.404 κτήματα δʼ ἐν σπήεσσι πελάσσατε ὅπλα τε πάντα·
Od.10.405 αὐτὸς δʼ ἂψ ἰέναι καὶ ἄγειν ἐρίηρας ἑταίρους.
Od.10.406 ὣς ἔφατʼ, αὐτὰρ ἐμοί γʼ ἐπεπείθετο θυμὸς ἀγήνωρ,
Od.10.407 βῆν δʼ ἰέναι ἐπὶ νῆα θοὴν καὶ θῖνα θαλάσσης.
Od.10.408 εὗρον ἔπειτʼ ἐπὶ νηὶ θοῇ ἐρίηρας ἑταίρους
Od.10.409 οἴκτρʼ ὀλοφυρομένους, θαλερὸν κατὰ δάκρυ χέοντας.
Od.10.410 ὡς δʼ ὅτʼ ἂν ἄγραυλοι πόριες περὶ βοῦς ἀγελαίας,
Od.10.411 ἐλθούσας ἐς κόπρον, ἐπὴν βοτάνης κορέσωνται,
Od.10.412 πᾶσαι ἅμα σκαίρουσιν ἐναντίαι· οὐδʼ ἔτι σηκοὶ
Od.10.413 ἴσχουσʼ, ἀλλʼ ἁδινὸν μυκώμεναι ἀμφιθέουσι·
Od.10.414 μητέρας· ὣς ἔμʼ ἐκεῖνοι ἐπεὶ ἴδον ὀφθαλμοῖσι,
Od.10.415 δακρυόεντες ἔχυντο· δόκησε δʼ ἄρα σφίσι θυμὸς
Od.10.416 ὣς ἔμεν, ὡς εἰ πατρίδʼ ἱκοίατο καὶ πόλιν αὐτὴν
Od.10.417 τρηχείης Ἰθάκης, ἵνα τʼ ἔτραφεν ἠδʼ ἐγένοντο.
Od.10.418 καί μʼ ὀλοφυρόμενοι ἔπεα πτερόεντα προσηύδων·
Od.10.419 σοὶ μὲν νοστήσαντι, διοτρεφές, ὣς ἐχάρημεν,
Od.10.420 ὡς εἴ τʼ εἰς Ἰθάκην ἀφικοίμεθα πατρίδα γαῖαν·
Od.10.421 ἀλλʼ ἄγε, τῶν ἄλλων ἑτάρων κατάλεξον ὄλεθρον.
Od.10.422 ὣς ἔφαν, αὐτὰρ ἐγὼ προσέφην μαλακοῖς ἐπέεσσι·
Od.10.423 νῆα μὲν ἂρ πάμπρωτον ἐρύσσομεν ἤπειρόνδε,
Od.10.424 κτήματα δʼ ἐν σπήεσσι πελάσσομεν ὅπλα τε πάντα·
Od.10.425 αὐτοὶ δʼ ὀτρύνεσθε ἐμοὶ ἅμα πάντες ἕπεσθαι,
Od.10.426 ὄφρα ἴδηθʼ ἑτάρους ἱεροῖς ἐν δώμασι Κίρκης
Od.10.427 πίνοντας καὶ ἔδοντας· ἐπηετανὸν γὰρ ἔχουσιν.
Od.10.428 ὣς ἐφάμην, οἱ δʼ ὦκα ἐμοῖς ἐπέεσσι πίθοντο.
Od.10.429 Εὐρύλοχος δέ μοι οἶος ἐρύκανε πάντας ἑταίρους·
Od.10.430 καί σφεας φωνήσας ἔπεα πτερόεντα προσηύδα·
Od.10.431 ἆ δειλοί, πόσʼ ἴμεν; τί κακῶν ἱμείρετε τούτων;
Od.10.432 Κίρκης ἐς μέγαρον καταβήμεναι, ἥ κεν ἅπαντας
Od.10.433 ἢ σῦς ἠὲ λύκους ποιήσεται ἠὲ λέοντας,
Od.10.434 οἵ κέν οἱ μέγα δῶμα φυλάσσοιμεν καὶ ἀνάγκῃ,
Od.10.435 ὥς περ Κύκλωψ ἔρξʼ, ὅτε οἱ μέσσαυλον ἵκοντο
Od.10.436 ἡμέτεροι ἕταροι, σὺν δʼ ὁ θρασὺς εἵπετʼ Ὀδυσσεύς·
Od.10.437 τούτου γὰρ καὶ κεῖνοι ἀτασθαλίῃσιν ὄλοντο.
Od.10.438 ὣς ἔφατʼ, αὐτὰρ ἐγώ γε μετὰ φρεσὶ μερμήριξα,
Od.10.439 σπασσάμενος τανύηκες ἄορ παχέος παρὰ μηροῦ,
Od.10.440 τῷ οἱ ἀποπλήξας κεφαλὴν οὖδάσδε πελάσσαι,
Od.10.441 καὶ πηῷ περ ἐόντι μάλα σχεδόν· ἀλλά μʼ ἑταῖροι
Od.10.442 μειλιχίοις ἐπέεσσιν ἐρήτυον ἄλλοθεν ἄλλος·
Od.10.443 διογενές, τοῦτον μὲν ἐάσομεν, εἰ σὺ κελεύεις,
Od.10.444 αὐτοῦ πὰρ νηί τε μένειν καὶ νῆα ἔρυσθαι·
Od.10.445 ἡμῖν δʼ ἡγεμόνευʼ ἱερὰ πρὸς δώματα Κίρκης.
Od.10.446 ὣς φάμενοι παρὰ νηὸς ἀνήιον ἠδὲ θαλάσσης.
Od.10.447 οὐδὲ μὲν Εὐρύλοχος κοίλῃ παρὰ νηὶ λέλειπτο,
Od.10.448 ἀλλʼ ἕπετʼ· ἔδεισεν γὰρ ἐμὴν ἔκπαγλον ἐνιπήν.
Od.10.449 τόφρα δὲ τοὺς ἄλλους ἑτάρους ἐν δώμασι Κίρκη
Od.10.450 ἐνδυκέως λοῦσέν τε καὶ ἔχρισεν λίπʼ ἐλαίῳ,
Od.10.451 ἀμφὶ δʼ ἄρα χλαίνας οὔλας βάλεν ἠδὲ χιτῶνας·
Od.10.452 δαινυμένους δʼ ἐὺ πάντας ἐφεύρομεν ἐν μεγάροισιν.
Od.10.453 οἱ δʼ ἐπεὶ ἀλλήλους εἶδον φράσσαντό τʼ ἐσάντα,
Od.10.454 κλαῖον ὀδυρόμενοι, περὶ δὲ στεναχίζετο δῶμα.
Od.10.455 ἡ δέ μευ ἄγχι στᾶσα προσηύδα δῖα θεάων·
Od.10.456 μηκέτι νῦν θαλερὸν γόον ὄρνυτε· οἶδα καὶ αὐτὴ
Od.10.457 ἠμὲν ὅσʼ ἐν πόντῳ πάθετʼ ἄλγεα ἰχθυόεντι,
Od.10.458 ἠδʼ ὅσʼ ἀνάρσιοι ἄνδρες ἐδηλήσαντʼ ἐπὶ χέρσου.
Od.10.460 ἀλλʼ ἄγετʼ ἐσθίετε βρώμην καὶ πίνετε οἶνον,
Od.10.461 εἰς ὅ κεν αὖτις θυμὸν ἐνὶ στήθεσσι λάβητε,
Od.10.462 οἷον ὅτε πρώτιστον ἐλείπετε πατρίδα γαῖαν
Od.10.463 τρηχείης Ἰθάκης. νῦν δʼ ἀσκελέες καὶ ἄθυμοι,
Od.10.464 αἰὲν ἄλης χαλεπῆς μεμνημένοι, οὐδέ ποθʼ ὕμιν
Od.10.465 θυμὸς ἐν εὐφροσύνῃ, ἐπεὶ ἦ μάλα πολλὰ πέποσθε.
Od.10.466 ὣς ἔφαθʼ, ἡμῖν δʼ αὖτʼ ἐπεπείθετο θυμὸς ἀγήνωρ.
Od.10.467 ἔνθα μὲν ἤματα πάντα τελεσφόρον εἰς ἐνιαυτὸν
Od.10.468 ἥμεθα δαινύμενοι κρέα τʼ ἄσπετα καὶ μέθυ ἡδύ·
Od.10.469 ἀλλʼ ὅτε δή ῥʼ ἐνιαυτὸς ἔην, περὶ δʼ ἔτραπον ὧραι
Od.10.470 μηνῶν φθινόντων, περὶ δʼ ἤματα μακρὰ τελέσθη,
Od.10.471 καὶ τότε μʼ ἐκκαλέσαντες ἔφαν ἐρίηρες ἑταῖροι·
Od.10.472 δαιμόνιʼ, ἤδη νῦν μιμνήσκεο πατρίδος αἴης,
Od.10.473 εἴ τοι θέσφατόν ἐστι σαωθῆναι καὶ ἱκέσθαι
Od.10.474 οἶκον ἐς ὑψόροφον καὶ σὴν ἐς πατρίδα γαῖαν.
Od.10.475 ὣς ἔφαν, αὐτὰρ ἐμοί γʼ ἐπεπείθετο θυμὸς ἀγήνωρ.
Od.10.476 ὣς τότε μὲν πρόπαν ἦμαρ ἐς ἠέλιον καταδύντα
Od.10.477 ἥμεθα, δαινύμενοι κρέα τʼ ἄσπετα καὶ μέθυ ἡδύ·
Od.10.478 ἦμος δʼ ἠέλιος κατέδυ καὶ ἐπὶ κνέφας ἦλθεν,
Od.10.479 οἱ μὲν κοιμήσαντο κατὰ μέγαρα σκιόεντα.
Od.10.480 αὐτὰρ ἐγὼ Κίρκης ἐπιβὰς περικαλλέος εὐνῆς
Od.10.481 γούνων ἐλλιτάνευσα, θεὰ δέ μευ ἔκλυεν αὐδῆς·
Od.10.482 καί μιν φωνήσας ἔπεα πτερόεντα προσηύδων·
Od.10.483 ὢ Κίρκη, τέλεσόν μοι ὑπόσχεσιν ἥν περ ὑπέστης,
Od.10.484 οἴκαδε πεμψέμεναι· θυμὸς δέ μοι ἔσσυται ἤδη,
Od.10.485 ἠδʼ ἄλλων ἑτάρων, οἵ μευ φθινύθουσι φίλον κῆρ
Od.10.486 ἀμφʼ ἔμʼ ὀδυρόμενοι, ὅτε που σύ γε νόσφι γένηαι.
Od.10.487 ὣς ἐφάμην, ἡ δʼ αὐτίκʼ ἀμείβετο δῖα θεάων·
Od.10.488 διογενὲς Λαερτιάδη, πολυμήχανʼ Ὀδυσσεῦ,
Od.10.489 μηκέτι νῦν ἀέκοντες ἐμῷ ἐνὶ μίμνετε οἴκῳ.
Od.10.490 ἀλλʼ ἄλλην χρὴ πρῶτον ὁδὸν τελέσαι καὶ ἱκέσθαι
Od.10.491 εἰς Ἀίδαο δόμους καὶ ἐπαινῆς Περσεφονείης,
Od.10.492 ψυχῇ χρησομένους Θηβαίου Τειρεσίαο,
Od.10.493 μάντηος ἀλαοῦ, τοῦ τε φρένες ἔμπεδοί εἰσι·
Od.10.494 τῷ καὶ τεθνηῶτι νόον πόρε Περσεφόνεια,
Od.10.495 οἴῳ πεπνῦσθαι, τοὶ δὲ σκιαὶ ἀίσσουσιν.
Od.10.496 ὣς ἔφατʼ, αὐτὰρ ἐμοί γε κατεκλάσθη φίλον ἦτορ·
Od.10.497 κλαῖον δʼ ἐν λεχέεσσι καθήμενος, οὐδέ νύ μοι κῆρ
Od.10.498 ἤθελʼ ἔτι ζώειν καὶ ὁρᾶν φάος ἠελίοιο.
Od.10.499 αὐτὰρ ἐπεὶ κλαίων τε κυλινδόμενος τʼ ἐκορέσθην,
Od.10.500 καὶ τότε δή μιν ἔπεσσιν ἀμειβόμενος προσέειπον·
Od.10.501 ὢ Κίρκη, τίς γὰρ ταύτην ὁδὸν ἡγεμονεύσει;
Od.10.502 εἰς Ἄϊδος δʼ οὔ πώ τις ἀφίκετο νηὶ μελαίνῃ.
Od.10.503 ὣς ἐφάμην, ἡ δʼ αὐτίκʼ ἀμείβετο δῖα θεάων·
Od.10.504 διογενὲς Λαερτιάδη, πολυμήχανʼ Ὀδυσσεῦ,
Od.10.505 μή τί τοι ἡγεμόνος γε ποθὴ παρὰ νηὶ μελέσθω,
Od.10.506 ἱστὸν δὲ στήσας, ἀνά θʼ ἱστία λευκὰ πετάσσας
Od.10.507 ἧσθαι· τὴν δέ κέ τοι πνοιὴ Βορέαο φέρῃσιν.
Od.10.508 ἀλλʼ ὁπότʼ ἂν δὴ νηὶ διʼ Ὠκεανοῖο περήσῃς,
Od.10.509 ἔνθʼ ἀκτή τε λάχεια καὶ ἄλσεα Περσεφονείης,
Od.10.510 μακραί τʼ αἴγειροι καὶ ἰτέαι ὠλεσίκαρποι,
Od.10.511 νῆα μὲν αὐτοῦ κέλσαι ἐπʼ Ὠκεανῷ βαθυδίνῃ,
Od.10.512 αὐτὸς δʼ εἰς Ἀίδεω ἰέναι δόμον εὐρώεντα.
Od.10.513 ἔνθα μὲν εἰς Ἀχέροντα Πυριφλεγέθων τε ῥέουσιν
Od.10.514 Κώκυτός θʼ, ὃς δὴ Στυγὸς ὕδατός ἐστιν ἀπορρώξ,
Od.10.515 πέτρη τε ξύνεσίς τε δύω ποταμῶν ἐριδούπων·
Od.10.516 ἔνθα δʼ ἔπειθʼ, ἥρως, χριμφθεὶς πέλας, ὥς σε κελεύω,
Od.10.517 βόθρον ὀρύξαι, ὅσον τε πυγούσιον ἔνθα καὶ ἔνθα,
Od.10.518 ἀμφʼ αὐτῷ δὲ χοὴν χεῖσθαι πᾶσιν νεκύεσσιν,
Od.10.519 πρῶτα μελικρήτῳ, μετέπειτα δὲ ἡδέι οἴνῳ,
Od.10.520 τὸ τρίτον αὖθʼ ὕδατι· ἐπὶ δʼ ἄλφιτα λευκὰ παλύνειν.
Od.10.521 πολλὰ δὲ γουνοῦσθαι νεκύων ἀμενηνὰ κάρηνα,
Od.10.522 ἐλθὼν εἰς Ἰθάκην στεῖραν βοῦν, ἥ τις ἀρίστη,
Od.10.523 ῥέξειν ἐν μεγάροισι πυρήν τʼ ἐμπλησέμεν ἐσθλῶν,
Od.10.524 Τειρεσίῃ δʼ ἀπάνευθεν ὄιν ἱερευσέμεν οἴῳ
Od.10.525 παμμέλανʼ, ὃς μήλοισι μεταπρέπει ὑμετέροισιν.
Od.10.526 αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,
Od.10.527 ἔνθʼ ὄιν ἀρνειὸν ῥέζειν θῆλύν τε μέλαιναν
Od.10.528 εἰς Ἔρεβος στρέψας, αὐτὸς δʼ ἀπονόσφι τραπέσθαι
Od.10.529 ἱέμενος ποταμοῖο ῥοάων· ἔνθα δὲ πολλαὶ
Od.10.530 ψυχαὶ ἐλεύσονται νεκύων κατατεθνηώτων.
Od.10.531 δὴ τότʼ ἔπειθʼ ἑτάροισιν ἐποτρῦναι καὶ ἀνῶξαι
Od.10.532 μῆλα, τὰ δὴ κατάκειτʼ ἐσφαγμένα νηλέι χαλκῷ,
Od.10.533 δείραντας κατακῆαι, ἐπεύξασθαι δὲ θεοῖσιν,
Od.10.534 ἰφθίμῳ τʼ Ἀίδῃ καὶ ἐπαινῇ Περσεφονείῃ·
Od.10.535 αὐτὸς δὲ ξίφος ὀξὺ ἐρυσσάμενος παρὰ μηροῦ
Od.10.536 ἧσθαι, μηδὲ ἐᾶν νεκύων ἀμενηνὰ κάρηνα
Od.10.537 αἵματος ἆσσον ἴμεν, πρὶν Τειρεσίαο πυθέσθαι.
Od.10.538 ἔνθα τοι αὐτίκα μάντις ἐλεύσεται, ὄρχαμε λαῶν,
Od.10.539 ὅς κέν τοι εἴπῃσιν ὁδὸν καὶ μέτρα κελεύθου
Od.10.540 νόστον θʼ, ὡς ἐπὶ πόντον ἐλεύσεαι ἰχθυόεντα.
Od.10.541 ὣς ἔφατʼ, αὐτίκα δὲ χρυσόθρονος ἤλυθεν Ἠώς.
Od.10.542 ἀμφὶ δέ με χλαῖνάν τε χιτῶνά τε εἵματα ἕσσεν·
Od.10.543 αὐτὴ δʼ ἀργύφεον φᾶρος μέγα ἕννυτο νύμφη,
Od.10.544 λεπτὸν καὶ χαρίεν, περὶ δὲ ζώνην βάλετʼ ἰξυῖ
Od.10.545 καλὴν χρυσείην, κεφαλῇ δʼ ἐπέθηκε καλύπτρην.
Od.10.546 αὐτὰρ ἐγὼ διὰ δώματʼ ἰὼν ὤτρυνον ἑταίρους
Od.10.547 μειλιχίοις ἐπέεσσι παρασταδὸν ἄνδρα ἕκαστον·
Od.10.548 μηκέτι νῦν εὕδοντες ἀωτεῖτε γλυκὺν ὕπνον,
Od.10.549 ἀλλʼ ἴομεν· δὴ γάρ μοι ἐπέφραδε πότνια Κίρκη.
Od.10.550 ὣς ἐφάμην, τοῖσιν δʼ ἐπεπείθετο θυμὸς ἀγήνωρ.
Od.10.551 οὐδὲ μὲν οὐδʼ ἔνθεν περ ἀπήμονας ἦγον ἑταίρους.
Od.10.552 Ἐλπήνωρ δέ τις ἔσκε νεώτατος, οὔτε τι λίην
Od.10.553 ἄλκιμος ἐν πολέμῳ οὔτε φρεσὶν ᾗσιν ἀρηρώς·
Od.10.554 ὅς μοι ἄνευθʼ ἑτάρων ἱεροῖς ἐν δώμασι Κίρκης,
Od.10.555 ψύχεος ἱμείρων, κατελέξατο οἰνοβαρείων.
Od.10.556 κινυμένων δʼ ἑτάρων ὅμαδον καὶ δοῦπον ἀκούσας
Od.10.557 ἐξαπίνης ἀνόρουσε καὶ ἐκλάθετο φρεσὶν ᾗσιν
Od.10.558 ἄψορρον καταβῆναι ἰὼν ἐς κλίμακα μακρήν,
Od.10.559 ἀλλὰ καταντικρὺ τέγεος πέσεν· ἐκ δέ οἱ αὐχὴν
Od.10.560 ἀστραγάλων ἐάγη, ψυχὴ δʼ Ἄϊδόσδε κατῆλθεν.
Od.10.561 ἐρχομένοισι δὲ τοῖσιν ἐγὼ μετὰ μῦθον ἔειπον·
Od.10.562 φάσθε νύ που οἶκόνδε φίλην ἐς πατρίδα γαῖαν
Od.10.563 ἔρχεσθʼ· ἄλλην δʼ ἧμιν ὁδὸν τεκμήρατο Κίρκη,
Od.10.564 εἰς Ἀίδαο δόμους καὶ ἐπαινῆς Περσεφονείης
Od.10.565 ψυχῇ χρησομένους Θηβαίου Τειρεσίαο.
Od.10.566 ὣς ἐφάμην, τοῖσιν δὲ κατεκλάσθη φίλον ἦτορ,
Od.10.567 ἑζόμενοι δὲ κατʼ αὖθι γόων τίλλοντό τε χαίτας·
Od.10.568 ἀλλʼ οὐ γάρ τις πρῆξις ἐγίγνετο μυρομένοισιν.
Od.10.569 ἀλλʼ ὅτε δή ῥʼ ἐπὶ νῆα θοὴν καὶ θῖνα θαλάσσης
Od.10.570 ᾔομεν ἀχνύμενοι θαλερὸν κατὰ δάκρυ χέοντες,
Od.10.571 τόφρα δʼ ἄρʼ οἰχομένη Κίρκη παρὰ νηὶ μελαίνῃ
Od.10.572 ἀρνειὸν κατέδησεν ὄιν θῆλύν τε μέλαιναν,
Od.10.573 ῥεῖα παρεξελθοῦσα· τίς ἂν θεὸν οὐκ ἐθέλοντα
Od.10.574 ὀφθαλμοῖσιν ἴδοιτʼ ἢ ἔνθʼ ἢ ἔνθα κιόντα;
Od.11.1 αὐτὰρ ἐπεί ῥʼ ἐπὶ νῆα κατήλθομεν ἠδὲ θάλασσαν,
Od.11.2 νῆα μὲν ἂρ πάμπρωτον ἐρύσσαμεν εἰς ἅλα δῖαν,
Od.11.3 ἐν δʼ ἱστὸν τιθέμεσθα καὶ ἱστία νηὶ μελαίνῃ,
Od.11.4 ἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ
Od.11.5 βαίνομεν ἀχνύμενοι θαλερὸν κατὰ δάκρυ χέοντες.
Od.11.6 ἡμῖν δʼ αὖ κατόπισθε νεὸς κυανοπρῴροιο
Od.11.7 ἴκμενον οὖρον ἵει πλησίστιον, ἐσθλὸν ἑταῖρον,
Od.11.8 Κίρκη εὐπλόκαμος, δεινὴ θεὸς αὐδήεσσα.
Od.11.9 ἡμεῖς δʼ ὅπλα ἕκαστα πονησάμενοι κατὰ νῆα
Od.11.10 ἥμεθα· τὴν δʼ ἄνεμός τε κυβερνήτης τʼ ἴθυνε.
Od.11.11 τῆς δὲ πανημερίης τέταθʼ ἱστία ποντοπορούσης·
Od.11.12 δύσετό τʼ ἠέλιος σκιόωντό τε πᾶσαι ἀγυιαί.
Od.11.13 ἡ δʼ ἐς πείραθʼ ἵκανε βαθυρρόου Ὠκεανοῖο.
Od.11.14 ἔνθα δὲ Κιμμερίων ἀνδρῶν δῆμός τε πόλις τε,
Od.11.15 ἠέρι καὶ νεφέλῃ κεκαλυμμένοι· οὐδέ ποτʼ αὐτοὺς
Od.11.16 ἠέλιος φαέθων καταδέρκεται ἀκτίνεσσιν,
Od.11.17 οὔθʼ ὁπότʼ ἂν στείχῃσι πρὸς οὐρανὸν ἀστερόεντα,
Od.11.18 οὔθʼ ὅτʼ ἂν ἂψ ἐπὶ γαῖαν ἀπʼ οὐρανόθεν προτράπηται,
Od.11.19 ἀλλʼ ἐπὶ νὺξ ὀλοὴ τέταται δειλοῖσι βροτοῖσι.
Od.11.20 νῆα μὲν ἔνθʼ ἐλθόντες ἐκέλσαμεν, ἐκ δὲ τὰ μῆλα
Od.11.21 εἱλόμεθʼ· αὐτοὶ δʼ αὖτε παρὰ ῥόον Ὠκεανοῖο
Od.11.22 ᾔομεν, ὄφρʼ ἐς χῶρον ἀφικόμεθʼ, ὃν φράσε Κίρκη.
Od.11.23 ἔνθʼ ἱερήια μὲν Περιμήδης Εὐρύλοχός τε
Od.11.24 ἔσχον· ἐγὼ δʼ ἄορ ὀξὺ ἐρυσσάμενος παρὰ μηροῦ
Od.11.25 βόθρον ὄρυξʼ ὅσσον τε πυγούσιον ἔνθα καὶ ἔνθα,
Od.11.26 ἀμφʼ αὐτῷ δὲ χοὴν χεόμην πᾶσιν νεκύεσσι,
Od.11.27 πρῶτα μελικρήτῳ, μετέπειτα δὲ ἡδέι οἴνῳ,
Od.11.28 τὸ τρίτον αὖθʼ ὕδατι· ἐπὶ δʼ ἄλφιτα λευκὰ πάλυνον.
Od.11.29 πολλὰ δὲ γουνούμην νεκύων ἀμενηνὰ κάρηνα,
Od.11.30 ἐλθὼν εἰς Ἰθάκην στεῖραν βοῦν, ἥ τις ἀρίστη,
Od.11.31 ῥέξειν ἐν μεγάροισι πυρήν τʼ ἐμπλησέμεν ἐσθλῶν,
Od.11.32 Τειρεσίῃ δʼ ἀπάνευθεν ὄιν ἱερευσέμεν οἴῳ
Od.11.33 παμμέλανʼ, ὃς μήλοισι μεταπρέπει ἡμετέροισι.
Od.11.34 τοὺς δʼ ἐπεὶ εὐχωλῇσι λιτῇσί τε, ἔθνεα νεκρῶν,
Od.11.35 ἐλλισάμην, τὰ δὲ μῆλα λαβὼν ἀπεδειροτόμησα
Od.11.36 ἐς βόθρον, ῥέε δʼ αἷμα κελαινεφές· αἱ δʼ ἀγέροντο
Od.11.37 ψυχαὶ ὑπὲξ Ἐρέβευς νεκύων κατατεθνηώτων.
Od.11.38 νύμφαι τʼ ἠίθεοί τε πολύτλητοί τε γέροντες
Od.11.39 παρθενικαί τʼ ἀταλαὶ νεοπενθέα θυμὸν ἔχουσαι,
Od.11.40 πολλοὶ δʼ οὐτάμενοι χαλκήρεσιν ἐγχείῃσιν,
Od.11.41 ἄνδρες ἀρηίφατοι βεβροτωμένα τεύχεʼ ἔχοντες·
Od.11.42 οἳ πολλοὶ περὶ βόθρον ἐφοίτων ἄλλοθεν ἄλλος
Od.11.43 θεσπεσίῃ ἰαχῇ· ἐμὲ δὲ χλωρὸν δέος ᾕρει.
Od.11.44 δὴ τότʼ ἔπειθʼ ἑτάροισιν ἐποτρύνας ἐκέλευσα
Od.11.45 μῆλα, τὰ δὴ κατέκειτʼ ἐσφαγμένα νηλέι χαλκῷ,
Od.11.46 δείραντας κατακῆαι, ἐπεύξασθαι δὲ θεοῖσιν,
Od.11.47 ἰφθίμῳ τʼ Ἀΐδῃ καὶ ἐπαινῇ Περσεφονείῃ·
Od.11.48 αὐτὸς δὲ ξίφος ὀξὺ ἐρυσσάμενος παρὰ μηροῦ
Od.11.49 ἥμην, οὐδʼ εἴων νεκύων ἀμενηνὰ κάρηνα
Od.11.50 αἵματος ἆσσον ἴμεν, πρὶν Τειρεσίαο πυθέσθαι.
Od.11.51 πρώτη δὲ ψυχὴ Ἐλπήνορος ἦλθεν ἑταίρου·
Od.11.52 οὐ γάρ πω ἐτέθαπτο ὑπὸ χθονὸς εὐρυοδείης·
Od.11.53 σῶμα γὰρ ἐν Κίρκης μεγάρῳ κατελείπομεν ἡμεῖς
Od.11.54 ἄκλαυτον καὶ ἄθαπτον, ἐπεὶ πόνος ἄλλος ἔπειγε.
Od.11.55 τὸν μὲν ἐγὼ δάκρυσα ἰδὼν ἐλέησά τε θυμῷ,
Od.11.56 καί μιν φωνήσας ἔπεα πτερόεντα προσηύδων·
Od.11.57 Ἐλπῆνορ, πῶς ἦλθες ὑπὸ ζόφον ἠερόεντα;
Od.11.58 ἔφθης πεζὸς ἰὼν ἢ ἐγὼ σὺν νηὶ μελαίνῃ.
Od.11.59 ὣς ἐφάμην, ὁ δέ μʼ οἰμώξας ἠμείβετο μύθῳ·
Od.11.60 διογενὲς Λαερτιάδη, πολυμήχανʼ Ὀδυσσεῦ,
Od.11.61 ἆσέ με δαίμονος αἶσα κακὴ καὶ ἀθέσφατος οἶνος.
Od.11.62 Κίρκης δʼ ἐν μεγάρῳ καταλέγμενος οὐκ ἐνόησα
Od.11.63 ἄψορρον καταβῆναι ἰὼν ἐς κλίμακα μακρήν,
Od.11.64 ἀλλὰ καταντικρὺ τέγεος πέσον· ἐκ δέ μοι αὐχὴν
Od.11.65 ἀστραγάλων ἐάγη, ψυχὴ δʼ Ἄϊδόσδε κατῆλθε.
Od.11.66 νῦν δέ σε τῶν ὄπιθεν γουνάζομαι, οὐ παρεόντων,
Od.11.67 πρός τʼ ἀλόχου καὶ πατρός, ὅ σʼ ἔτρεφε τυτθὸν ἐόντα,
Od.11.68 Τηλεμάχου θʼ, ὃν μοῦνον ἐνὶ μεγάροισιν ἔλειπες·
Od.11.69 οἶδα γὰρ ὡς ἐνθένδε κιὼν δόμου ἐξ Ἀίδαο
Od.11.70 νῆσον ἐς Αἰαίην σχήσεις ἐυεργέα νῆα·
Od.11.71 ἔνθα σʼ ἔπειτα, ἄναξ, κέλομαι μνήσασθαι ἐμεῖο.
Od.11.72 μή μʼ ἄκλαυτον ἄθαπτον ἰὼν ὄπιθεν καταλείπειν
Od.11.73 νοσφισθείς, μή τοί τι θεῶν μήνιμα γένωμαι,
Od.11.74 ἀλλά με κακκῆαι σὺν τεύχεσιν, ἅσσα μοι ἔστιν,
Od.11.75 σῆμά τέ μοι χεῦαι πολιῆς ἐπὶ θινὶ θαλάσσης,
Od.11.76 ἀνδρὸς δυστήνοιο καὶ ἐσσομένοισι πυθέσθαι.
Od.11.77 ταῦτά τέ μοι τελέσαι πῆξαί τʼ ἐπὶ τύμβῳ ἐρετμόν,
Od.11.78 τῷ καὶ ζωὸς ἔρεσσον ἐὼν μετʼ ἐμοῖς ἑτάροισιν.
Od.11.79 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.11.80 ταῦτά τοι, ὦ δύστηνε, τελευτήσω τε καὶ ἔρξω.
Od.11.81 νῶι μὲν ὣς ἐπέεσσιν ἀμειβομένω στυγεροῖσιν
Od.11.82 ἥμεθʼ, ἐγὼ μὲν ἄνευθεν ἐφʼ αἵματι φάσγανον ἴσχων,
Od.11.83 εἴδωλον δʼ ἑτέρωθεν ἑταίρου πόλλʼ ἀγόρευεν·
Od.11.84 ἦλθε δʼ ἐπὶ ψυχὴ μητρὸς κατατεθνηυίης,
Od.11.85 Αὐτολύκου θυγάτηρ μεγαλήτορος Ἀντίκλεια,
Od.11.86 τὴν ζωὴν κατέλειπον ἰὼν εἰς Ἴλιον ἱρήν.
Od.11.87 τὴν μὲν ἐγὼ δάκρυσα ἰδὼν ἐλέησά τε θυμῷ·
Od.11.88 ἀλλʼ οὐδʼ ὣς εἴων προτέρην, πυκινόν περ ἀχεύων,
Od.11.89 αἵματος ἆσσον ἴμεν, πρὶν Τειρεσίαο πυθέσθαι.
Od.11.90 ἦλθε δʼ ἐπὶ ψυχὴ Θηβαίου Τειρεσίαο
Od.11.91 χρύσεον σκῆπτρον ἔχων, ἐμὲ δʼ ἔγνω καὶ προσέειπεν·
Od.11.92 διογενὲς Λαερτιάδη, πολυμήχανʼ Ὀδυσσεῦ,
Od.11.93 τίπτʼ αὖτʼ, ὦ δύστηνε, λιπὼν φάος ἠελίοιο
Od.11.94 ἤλυθες, ὄφρα ἴδῃ νέκυας καὶ ἀτερπέα χῶρον;
Od.11.95 ἀλλʼ ἀποχάζεο βόθρου, ἄπισχε δὲ φάσγανον ὀξύ,
Od.11.96 αἵματος ὄφρα πίω καί τοι νημερτέα εἴπω.
Od.11.97 ὣς φάτʼ, ἐγὼ δʼ ἀναχασσάμενος ξίφος ἀργυρόηλον
Od.11.98 κουλεῷ ἐγκατέπηξʼ. ὁ δʼ ἐπεὶ πίεν αἷμα κελαινόν,
Od.11.99 καὶ τότε δή μʼ ἐπέεσσι προσηύδα μάντις ἀμύμων·
Od.11.100 νόστον δίζηαι μελιηδέα, φαίδιμʼ Ὀδυσσεῦ·
Od.11.101 τὸν δέ τοι ἀργαλέον θήσει θεός· οὐ γὰρ ὀίω
Od.11.102 λήσειν ἐννοσίγαιον, ὅ τοι κότον ἔνθετο θυμῷ
Od.11.103 χωόμενος ὅτι οἱ υἱὸν φίλον ἐξαλάωσας.
Od.11.104 ἀλλʼ ἔτι μέν κε καὶ ὣς κακά περ πάσχοντες ἵκοισθε,
Od.11.105 αἴ κʼ ἐθέλῃς σὸν θυμὸν ἐρυκακέειν καὶ ἑταίρων,
Od.11.106 ὁππότε κε πρῶτον πελάσῃς ἐυεργέα νῆα
Od.11.107 Θρινακίῃ νήσῳ, προφυγὼν ἰοειδέα πόντον,
Od.11.108 βοσκομένας δʼ εὕρητε βόας καὶ ἴφια μῆλα
Od.11.109 Ἠελίου, ὃς πάντʼ ἐφορᾷ καὶ πάντʼ ἐπακούει.
Od.11.110 τὰς εἰ μέν κʼ ἀσινέας ἐάᾳς νόστου τε μέδηαι,
Od.11.111 καί κεν ἔτʼ εἰς Ἰθάκην κακά περ πάσχοντες ἵκοισθε·
Od.11.112 εἰ δέ κε σίνηαι, τότε τοι τεκμαίρομʼ ὄλεθρον,
Od.11.113 νηί τε καὶ ἑτάροις. αὐτὸς δʼ εἴ πέρ κεν ἀλύξῃς,
Od.11.114 ὀψὲ κακῶς νεῖαι, ὀλέσας ἄπο πάντας ἑταίρους,
Od.11.115 νηὸς ἐπʼ ἀλλοτρίης· δήεις δʼ ἐν πήματα οἴκῳ,
Od.11.116 ἄνδρας ὑπερφιάλους, οἵ τοι βίοτον κατέδουσι
Od.11.117 μνώμενοι ἀντιθέην ἄλοχον καὶ ἕδνα διδόντες.
Od.11.118 ἀλλʼ ἦ τοι κείνων γε βίας ἀποτίσεαι ἐλθών·
Od.11.119 αὐτὰρ ἐπὴν μνηστῆρας ἐνὶ μεγάροισι τεοῖσι
Od.11.120 κτείνῃς ἠὲ δόλῳ ἢ ἀμφαδὸν ὀξέι χαλκῷ,
Od.11.121 ἔρχεσθαι δὴ ἔπειτα λαβὼν ἐυῆρες ἐρετμόν,
Od.11.122 εἰς ὅ κε τοὺς ἀφίκηαι οἳ οὐκ ἴσασι θάλασσαν
Od.11.123 ἀνέρες, οὐδέ θʼ ἅλεσσι μεμιγμένον εἶδαρ ἔδουσιν·
Od.11.124 οὐδʼ ἄρα τοί γʼ ἴσασι νέας φοινικοπαρῄους
Od.11.125 οὐδʼ ἐυήρεʼ ἐρετμά, τά τε πτερὰ νηυσὶ πέλονται.
Od.11.126 σῆμα δέ τοι ἐρέω μάλʼ ἀριφραδές, οὐδέ σε λήσει·
Od.11.127 ὁππότε κεν δή τοι συμβλήμενος ἄλλος ὁδίτης
Od.11.128 φήῃ ἀθηρηλοιγὸν ἔχειν ἀνὰ φαιδίμῳ ὤμῳ,
Od.11.129 καὶ τότε δὴ γαίῃ πήξας ἐυῆρες ἐρετμόν,
Od.11.130 ῥέξας ἱερὰ καλὰ Ποσειδάωνι ἄνακτι,
Od.11.131 ἀρνειὸν ταῦρόν τε συῶν τʼ ἐπιβήτορα κάπρον,
Od.11.132 οἴκαδʼ ἀποστείχειν ἔρδειν θʼ ἱερᾶς ἑκατόμβας
Od.11.133 ἀθανάτοισι θεοῖσι, τοὶ οὐρανὸν εὐρὺν ἔχουσι,
Od.11.134 πᾶσι μάλʼ ἑξείης. θάνατος δέ τοι ἐξ ἁλὸς αὐτῷ
Od.11.135 ἀβληχρὸς μάλα τοῖος ἐλεύσεται, ὅς κέ σε πέφνῃ
Od.11.136 γήραι ὕπο λιπαρῷ ἀρημένον· ἀμφὶ δὲ λαοὶ
Od.11.137 ὄλβιοι ἔσσονται. τὰ δέ τοι νημερτέα εἴρω.
Od.11.138 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.11.139 Τειρεσίη, τὰ μὲν ἄρ που ἐπέκλωσαν θεοὶ αὐτοί.
Od.11.140 ἀλλʼ ἄγε μοι τόδε εἰπὲ καὶ ἀτρεκέως κατάλεξον·
Od.11.141 μητρὸς τήνδʼ ὁρόω ψυχὴν κατατεθνηυίης·
Od.11.142 ἡ δʼ ἀκέουσʼ ἧσται σχεδὸν αἵματος, οὐδʼ ἑὸν υἱὸν
Od.11.143 ἔτλη ἐσάντα ἰδεῖν οὐδὲ προτιμυθήσασθαι.
Od.11.144 εἰπέ, ἄναξ, πῶς κέν με ἀναγνοίη τὸν ἐόντα;
Od.11.145 ὣς ἐφάμην, ὁ δέ μʼ αὐτίκʼ ἀμειβόμενος προσέειπεν·
Od.11.146 ῥηΐδιόν τοι ἔπος ἐρέω καὶ ἐπὶ φρεσὶ θήσω.
Od.11.147 ὅν τινα μέν κεν ἐᾷς νεκύων κατατεθνηώτων
Od.11.148 αἵματος ἆσσον ἴμεν, ὁ δέ τοι νημερτὲς ἐνίψει·
Od.11.149 ᾧ δέ κʼ ἐπιφθονέῃς, ὁ δέ τοι πάλιν εἶσιν ὀπίσσω.
Od.11.150 ὣς φαμένη ψυχὴ μὲν ἔβη δόμον Ἄϊδος εἴσω
Od.11.151 Τειρεσίαο ἄνακτος, ἐπεὶ κατὰ θέσφατʼ ἔλεξεν·
Od.11.152 αὐτὰρ ἐγὼν αὐτοῦ μένον ἔμπεδον, ὄφρʼ ἐπὶ μήτηρ
Od.11.153 ἤλυθε καὶ πίεν αἷμα κελαινεφές· αὐτίκα δʼ ἔγνω,
Od.11.154 καί μʼ ὀλοφυρομένη ἔπεα πτερόεντα προσηύδα·
Od.11.155 τέκνον ἐμόν, πῶς ἦλθες ὑπὸ ζόφον ἠερόεντα
Od.11.156 ζωὸς ἐών; χαλεπὸν δὲ τάδε ζωοῖσιν ὁρᾶσθαι.
Od.11.157 μέσσῳ γὰρ μεγάλοι ποταμοὶ καὶ δεινὰ ῥέεθρα,
Od.11.158 Ὠκεανὸς μὲν πρῶτα, τὸν οὔ πως ἔστι περῆσαι
Od.11.159 πεζὸν ἐόντʼ, ἢν μή τις ἔχῃ ἐυεργέα νῆα.
Od.11.160 ἦ νῦν δὴ Τροίηθεν ἀλώμενος ἐνθάδʼ ἱκάνεις
Od.11.161 νηί τε καὶ ἑτάροισι πολὺν χρόνον; οὐδέ πω ἦλθες
Od.11.162 εἰς Ἰθάκην, οὐδʼ εἶδες ἐνὶ μεγάροισι γυναῖκα;
Od.11.163 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.11.164 μῆτερ ἐμή, χρειώ με κατήγαγεν εἰς Ἀίδαο
Od.11.165 ψυχῇ χρησόμενον Θηβαίου Τειρεσίαο·
Od.11.166 οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς
Od.11.167 γῆς ἐπέβην, ἀλλʼ αἰὲν ἔχων ἀλάλημαι ὀιζύν,
Od.11.168 ἐξ οὗ τὰ πρώτισθʼ ἑπόμην Ἀγαμέμνονι δίῳ
Od.11.169 Ἴλιον εἰς ἐύπωλον, ἵνα Τρώεσσι μαχοίμην.
Od.11.170 ἀλλʼ ἄγε μοι τόδε εἰπὲ καὶ ἀτρεκέως κατάλεξον·
Od.11.171 τίς νύ σε κὴρ ἐδάμασσε τανηλεγέος θανάτοιο;
Od.11.172 ἦ δολιχὴ νοῦσος, ἦ Ἄρτεμις ἰοχέαιρα
Od.11.173 οἷς ἀγανοῖς βελέεσσιν ἐποιχομένη κατέπεφνεν;
Od.11.174 εἰπὲ δέ μοι πατρός τε καὶ υἱέος, ὃν κατέλειπον,
Od.11.175 ἢ ἔτι πὰρ κείνοισιν ἐμὸν γέρας, ἦέ τις ἤδη
Od.11.176 ἀνδρῶν ἄλλος ἔχει, ἐμὲ δʼ οὐκέτι φασὶ νέεσθαι.
Od.11.177 εἰπὲ δέ μοι μνηστῆς ἀλόχου βουλήν τε νόον τε,
Od.11.178 ἠὲ μένει παρὰ παιδὶ καὶ ἔμπεδα πάντα φυλάσσει
Od.11.179 ἦ ἤδη μιν ἔγημεν Ἀχαιῶν ὅς τις ἄριστος.
Od.11.180 ὣς ἐφάμην, ἡ δʼ αὐτίκʼ ἀμείβετο πότνια μήτηρ·
Od.11.181 καὶ λίην κείνη γε μένει τετληότι θυμῷ
Od.11.182 σοῖσιν ἐνὶ μεγάροισιν· ὀιζυραὶ δέ οἱ αἰεὶ
Od.11.183 φθίνουσιν νύκτες τε καὶ ἤματα δάκρυ χεούσῃ.
Od.11.184 σὸν δʼ οὔ πώ τις ἔχει καλὸν γέρας, ἀλλὰ ἕκηλος
Od.11.185 Τηλέμαχος τεμένεα νέμεται καὶ δαῖτας ἐίσας
Od.11.186 δαίνυται, ἃς ἐπέοικε δικασπόλον ἄνδρʼ ἀλεγύνειν·
Od.11.187 πάντες γὰρ καλέουσι. πατὴρ δὲ σὸς αὐτόθι μίμνει
Od.11.188 ἀγρῷ, οὐδὲ πόλινδε κατέρχεται. οὐδέ οἱ εὐναὶ
Od.11.189 δέμνια καὶ χλαῖναι καὶ ῥήγεα σιγαλόεντα,
Od.11.190 ἀλλʼ ὅ γε χεῖμα μὲν εὕδει ὅθι δμῶες ἐνὶ οἴκῳ,
Od.11.191 ἐν κόνι ἄγχι πυρός, κακὰ δὲ χροῒ εἵματα εἷται·
Od.11.192 αὐτὰρ ἐπὴν ἔλθῃσι θέρος τεθαλυῖά τʼ ὀπώρη,
Od.11.193 πάντῃ οἱ κατὰ γουνὸν ἀλωῆς οἰνοπέδοιο
Od.11.194 φύλλων κεκλιμένων χθαμαλαὶ βεβλήαται εὐναί.
Od.11.195 ἔνθʼ ὅ γε κεῖτʼ ἀχέων, μέγα δὲ φρεσὶ πένθος ἀέξει
Od.11.196 σὸν νόστον ποθέων, χαλεπὸν δʼ ἐπὶ γῆρας ἱκάνει.
Od.11.197 οὕτω γὰρ καὶ ἐγὼν ὀλόμην καὶ πότμον ἐπέσπον·
Od.11.198 οὔτʼ ἐμέ γʼ ἐν μεγάροισιν ἐύσκοπος ἰοχέαιρα
Od.11.199 οἷς ἀγανοῖς βελέεσσιν ἐποιχομένη κατέπεφνεν,
Od.11.200 οὔτε τις οὖν μοι νοῦσος ἐπήλυθεν, ἥ τε μάλιστα
Od.11.201 τηκεδόνι στυγερῇ μελέων ἐξείλετο θυμόν·
Od.11.202 ἀλλά με σός τε πόθος σά τε μήδεα, φαίδιμʼ Ὀδυσσεῦ,
Od.11.203 σή τʼ ἀγανοφροσύνη μελιηδέα θυμὸν ἀπηύρα.
Od.11.204 ὣς ἔφατʼ, αὐτὰρ ἐγώ γʼ ἔθελον φρεσὶ μερμηρίξας
Od.11.205 μητρὸς ἐμῆς ψυχὴν ἑλέειν κατατεθνηυίης.
Od.11.206 τρὶς μὲν ἐφωρμήθην, ἑλέειν τέ με θυμὸς ἀνώγει,
Od.11.207 τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ
Od.11.208 ἔπτατʼ. ἐμοὶ δʼ ἄχος ὀξὺ γενέσκετο κηρόθι μᾶλλον,
Od.11.209 καί μιν φωνήσας ἔπεα πτερόεντα προσηύδων·
Od.11.210 μῆτερ ἐμή, τί νύ μʼ οὐ μίμνεις ἑλέειν μεμαῶτα,
Od.11.211 ὄφρα καὶ εἰν Ἀίδαο φίλας περὶ χεῖρε βαλόντε
Od.11.212 ἀμφοτέρω κρυεροῖο τεταρπώμεσθα γόοιο;
Od.11.213 ἦ τί μοι εἴδωλον τόδʼ ἀγαυὴ Περσεφόνεια
Od.11.214 ὤτρυνʼ, ὄφρʼ ἔτι μᾶλλον ὀδυρόμενος στεναχίζω;
Od.11.215 ὣς ἐφάμην, ἡ δʼ αὐτίκʼ ἀμείβετο πότνια μήτηρ·
Od.11.216 ὤ μοι, τέκνον ἐμόν, περὶ πάντων κάμμορε φωτῶν,
Od.11.217 οὔ τί σε Περσεφόνεια Διὸς θυγάτηρ ἀπαφίσκει,
Od.11.218 ἀλλʼ αὕτη δίκη ἐστὶ βροτῶν, ὅτε τίς κε θάνῃσιν·
Od.11.219 οὐ γὰρ ἔτι σάρκας τε καὶ ὀστέα ἶνες ἔχουσιν,
Od.11.220 ἀλλὰ τὰ μέν τε πυρὸς κρατερὸν μένος αἰθομένοιο
Od.11.221 δαμνᾷ, ἐπεί κε πρῶτα λίπῃ λεύκʼ ὀστέα θυμός,
Od.11.222 ψυχὴ δʼ ἠύτʼ ὄνειρος ἀποπταμένη πεπότηται.
Od.11.223 ἀλλὰ φόωσδε τάχιστα λιλαίεο· ταῦτα δὲ πάντα
Od.11.224 ἴσθʼ, ἵνα καὶ μετόπισθε τεῇ εἴπῃσθα γυναικί.
Od.11.225 νῶι μὲν ὣς ἐπέεσσιν ἀμειβόμεθʼ, αἱ δὲ γυναῖκες
Od.11.226 ἤλυθον, ὤτρυνεν γὰρ ἀγαυὴ Περσεφόνεια,
Od.11.227 ὅσσαι ἀριστήων ἄλοχοι ἔσαν ἠδὲ θύγατρες.
Od.11.228 αἱ δʼ ἀμφʼ αἷμα κελαινὸν ἀολλέες ἠγερέθοντο,
Od.11.229 αὐτὰρ ἐγὼ βούλευον ὅπως ἐρέοιμι ἑκάστην.
Od.11.230 ἥδε δέ μοι κατὰ θυμὸν ἀρίστη φαίνετο βουλή·
Od.11.231 σπασσάμενος τανύηκες ἄορ παχέος παρὰ μηροῦ
Od.11.232 οὐκ εἴων πίνειν ἅμα πάσας αἷμα κελαινόν.
Od.11.233 αἱ δὲ προμνηστῖναι ἐπήισαν, ἠδὲ ἑκάστη
Od.11.234 ὃν γόνον ἐξαγόρευεν· ἐγὼ δʼ ἐρέεινον ἁπάσας.
Od.11.235 ἔνθʼ ἦ τοι πρώτην Τυρὼ ἴδον εὐπατέρειαν,
Od.11.236 ἣ φάτο Σαλμωνῆος ἀμύμονος ἔκγονος εἶναι,
Od.11.237 φῆ δὲ Κρηθῆος γυνὴ ἔμμεναι Αἰολίδαο·
Od.11.238 ἣ ποταμοῦ ἠράσσατʼ Ἐνιπῆος θείοιο,
Od.11.239 ὃς πολὺ κάλλιστος ποταμῶν ἐπὶ γαῖαν ἵησι,
Od.11.240 καί ῥʼ ἐπʼ Ἐνιπῆος πωλέσκετο καλὰ ῥέεθρα.
Od.11.241 τῷ δʼ ἄρα εἰσάμενος γαιήοχος ἐννοσίγαιος
Od.11.242 ἐν προχοῇς ποταμοῦ παρελέξατο δινήεντος·
Od.11.243 πορφύρεον δʼ ἄρα κῦμα περιστάθη, οὔρεϊ ἶσον,
Od.11.244 κυρτωθέν, κρύψεν δὲ θεὸν θνητήν τε γυναῖκα.
Od.11.245 λῦσε δὲ παρθενίην ζώνην, κατὰ δʼ ὕπνον ἔχευεν.
Od.11.246 αὐτὰρ ἐπεί ῥʼ ἐτέλεσσε θεὸς φιλοτήσια ἔργα,
Od.11.247 ἔν τʼ ἄρα οἱ φῦ χειρί, ἔπος τʼ ἔφατʼ ἔκ τʼ ὀνόμαζε·
Od.11.248 χαῖρε, γύναι, φιλότητι· περιπλομένου δʼ ἐνιαυτοῦ
Od.11.249 τέξεις ἀγλαὰ τέκνα, ἐπεὶ οὐκ ἀποφώλιοι εὐναὶ
Od.11.250 ἀθανάτων· σὺ δὲ τοὺς κομέειν ἀτιταλλέμεναί τε.
Od.11.251 νῦν δʼ ἔρχευ πρὸς δῶμα, καὶ ἴσχεο μηδʼ ὀνομήνῃς·
Od.11.252 αὐτὰρ ἐγώ τοί εἰμι Ποσειδάων ἐνοσίχθων.
Od.11.253 ὣς εἰπὼν ὑπὸ πόντον ἐδύσετο κυμαίνοντα.
Od.11.254 ἡ δʼ ὑποκυσαμένη Πελίην τέκε καὶ Νηλῆα,
Od.11.255 τὼ κρατερὼ θεράποντε Διὸς μεγάλοιο γενέσθην
Od.11.256 ἀμφοτέρω· Πελίης μὲν ἐν εὐρυχόρῳ Ἰαωλκῷ
Od.11.257 ναῖε πολύρρηνος, ὁ δʼ ἄρʼ ἐν Πύλῳ ἠμαθόεντι.
Od.11.258 τοὺς δʼ ἑτέρους Κρηθῆι τέκεν βασίλεια γυναικῶν,
Od.11.259 Αἴσονά τʼ ἠδὲ Φέρητʼ Ἀμυθάονά θʼ ἱππιοχάρμην.
Od.11.260 τὴν δὲ μετʼ Ἀντιόπην ἴδον, Ἀσωποῖο θύγατρα,
Od.11.261 ἣ δὴ καὶ Διὸς εὔχετʼ ἐν ἀγκοίνῃσιν ἰαῦσαι,
Od.11.262 καί ῥʼ ἔτεκεν δύο παῖδʼ, Ἀμφίονά τε Ζῆθόν τε,
Od.11.263 οἳ πρῶτοι Θήβης ἕδος ἔκτισαν ἑπταπύλοιο,
Od.11.264 πύργωσάν τʼ, ἐπεὶ οὐ μὲν ἀπύργωτόν γʼ ἐδύναντο
Od.11.265 ναιέμεν εὐρύχορον Θήβην, κρατερώ περ ἐόντε.
Od.11.266 τὴν δὲ μετʼ Ἀλκμήνην ἴδον, Ἀμφιτρύωνος ἄκοιτιν,
Od.11.267 ἥ ῥʼ Ἡρακλῆα θρασυμέμνονα θυμολέοντα
Od.11.268 γείνατʼ ἐν ἀγκοίνῃσι Διὸς μεγάλοιο μιγεῖσα·
Od.11.269 καὶ Μεγάρην, Κρείοντος ὑπερθύμοιο θύγατρα,
Od.11.270 τὴν ἔχεν Ἀμφιτρύωνος υἱὸς μένος αἰὲν ἀτειρής.
Od.11.271 μητέρα τʼ Οἰδιπόδαο ἴδον, καλὴν Ἐπικάστην,
Od.11.272 ἣ μέγα ἔργον ἔρεξεν ἀιδρείῃσι νόοιο
Od.11.273 γημαμένη ᾧ υἷι· ὁ δʼ ὃν πατέρʼ ἐξεναρίξας
Od.11.274 γῆμεν· ἄφαρ δʼ ἀνάπυστα θεοὶ θέσαν ἀνθρώποισιν.
Od.11.275 ἀλλʼ ὁ μὲν ἐν Θήβῃ πολυηράτῳ ἄλγεα πάσχων
Od.11.276 Καδμείων ἤνασσε θεῶν ὀλοὰς διὰ βουλάς·
Od.11.277 ἡ δʼ ἔβη εἰς Ἀίδαο πυλάρταο κρατεροῖο,
Od.11.278 ἁψαμένη βρόχον αἰπὺν ἀφʼ ὑψηλοῖο μελάθρου,
Od.11.279 ᾧ ἄχεϊ σχομένη· τῷ δʼ ἄλγεα κάλλιπʼ ὀπίσσω
Od.11.280 πολλὰ μάλʼ, ὅσσα τε μητρὸς Ἐρινύες ἐκτελέουσιν.
Od.11.281 καὶ Χλῶριν εἶδον περικαλλέα, τήν ποτε Νηλεὺς
Od.11.282 γῆμεν ἑὸν διὰ κάλλος, ἐπεὶ πόρε μυρία ἕδνα,
Od.11.283 ὁπλοτάτην κούρην Ἀμφίονος Ἰασίδαο,
Od.11.284 ὅς ποτʼ ἐν Ὀρχομενῷ Μινυείῳ ἶφι ἄνασσεν·
Od.11.285 ἡ δὲ Πύλου βασίλευε, τέκεν δέ οἱ ἀγλαὰ τέκνα,
Od.11.286 Νέστορά τε Χρόνιον τε Περικλύμενόν τʼ ἀγέρωχον.
Od.11.287 τοῖσι δʼ ἐπʼ ἰφθίμην Πηρὼ τέκε, θαῦμα βροτοῖσι,
Od.11.288 τὴν πάντες μνώοντο περικτίται· οὐδʼ ἄρα Νηλεὺς
Od.11.289 τῷ ἐδίδου ὃς μὴ ἕλικας βόας εὐρυμετώπους
Od.11.290 ἐκ Φυλάκης ἐλάσειε βίης Ἰφικληείης
Od.11.291 ἀργαλέας· τὰς δʼ οἶος ὑπέσχετο μάντις ἀμύμων
Od.11.292 ἐξελάαν· χαλεπὴ δὲ θεοῦ κατὰ μοῖρα πέδησε,
Od.11.293 δεσμοί τʼ ἀργαλέοι καὶ βουκόλοι ἀγροιῶται.
Od.11.294 ἀλλʼ ὅτε δὴ μῆνές τε καὶ ἡμέραι ἐξετελεῦντο
Od.11.295 ἂψ περιτελλομένου ἔτεος καὶ ἐπήλυθον ὧραι,
Od.11.296 καὶ τότε δή μιν ἔλυσε βίη Ἰφικληείη,
Od.11.297 θέσφατα πάντʼ εἰπόντα· Διὸς δʼ ἐτελείετο βουλή.
Od.11.298 καὶ Λήδην εἶδον, τὴν Τυνδαρέου παράκοιτιν,
Od.11.299 ἥ ῥʼ ὑπὸ Τυνδαρέῳ κρατερόφρονε γείνατο παῖδε,
Od.11.300 Κάστορά θʼ ἱππόδαμον καὶ πὺξ ἀγαθὸν Πολυδεύκεα,
Od.11.301 τοὺς ἄμφω ζωοὺς κατέχει φυσίζοος αἶα·
Od.11.302 οἳ καὶ νέρθεν γῆς τιμὴν πρὸς Ζηνὸς ἔχοντες
Od.11.303 ἄλλοτε μὲν ζώουσʼ ἑτερήμεροι, ἄλλοτε δʼ αὖτε
Od.11.304 τεθνᾶσιν· τιμὴν δὲ λελόγχασιν ἶσα θεοῖσι.
Od.11.305 τὴν δὲ μετʼ Ἰφιμέδειαν, Ἀλωῆος παράκοιτιν
Od.11.306 εἴσιδον, ἣ δὴ φάσκε Ποσειδάωνι μιγῆναι,
Od.11.307 καί ῥʼ ἔτεκεν δύο παῖδε, μινυνθαδίω δʼ ἐγενέσθην,
Od.11.308 Ὦτόν τʼ ἀντίθεον τηλεκλειτόν τʼ Ἐφιάλτην,
Od.11.309 οὓς δὴ μηκίστους θρέψε ζείδωρος ἄρουρα
Od.11.310 καὶ πολὺ καλλίστους μετά γε κλυτὸν Ὠρίωνα·
Od.11.311 ἐννέωροι γὰρ τοί γε καὶ ἐννεαπήχεες ἦσαν
Od.11.312 εὖρος, ἀτὰρ μῆκός γε γενέσθην ἐννεόργυιοι.
Od.11.313 οἵ ῥα καὶ ἀθανάτοισιν ἀπειλήτην ἐν Ὀλύμπῳ
Od.11.314 φυλόπιδα στήσειν πολυάικος πολέμοιο.
Od.11.315 Ὄσσαν ἐπʼ Οὐλύμπῳ μέμασαν θέμεν, αὐτὰρ ἐπʼ Ὄσσῃ
Od.11.316 Πήλιον εἰνοσίφυλλον, ἵνʼ οὐρανὸς ἀμβατὸς εἴη.
Od.11.317 καί νύ κεν ἐξετέλεσσαν, εἰ ἥβης μέτρον ἵκοντο·
Od.11.318 ἀλλʼ ὄλεσεν Διὸς υἱός, ὃν ἠύκομος τέκε Λητώ,
Od.11.319 ἀμφοτέρω, πρίν σφωιν ὑπὸ κροτάφοισιν ἰούλους
Od.11.320 ἀνθῆσαι πυκάσαι τε γένυς ἐυανθέι λάχνῃ.
Od.11.321 Φαίδρην τε Πρόκριν τε ἴδον καλήν τʼ Ἀριάδνην,
Od.11.322 κούρην Μίνωος ὀλοόφρονος, ἥν ποτε Θησεὺς
Od.11.323 ἐκ Κρήτης ἐς γουνὸν Ἀθηνάων ἱεράων
Od.11.324 ἦγε μέν, οὐδʼ ἀπόνητο· πάρος δέ μιν Ἄρτεμις ἔκτα
Od.11.325 Δίῃ ἐν ἀμφιρύτῃ Διονύσου μαρτυρίῃσιν.
Od.11.326 Μαῖράν τε Κλυμένην τε ἴδον στυγερήν τʼ Ἐριφύλην,
Od.11.327 ἣ χρυσὸν φίλου ἀνδρὸς ἐδέξατο τιμήεντα.
Od.11.328 πάσας δʼ οὐκ ἂν ἐγὼ μυθήσομαι οὐδʼ ὀνομήνω,
Od.11.329 ὅσσας ἡρώων ἀλόχους ἴδον ἠδὲ θύγατρας·
Od.11.330 πρὶν γάρ κεν καὶ νὺξ φθῖτʼ ἄμβροτος. ἀλλὰ καὶ ὥρη
Od.11.331 εὕδειν, ἢ ἐπὶ νῆα θοὴν ἐλθόντʼ ἐς ἑταίρους
Od.11.332 ἢ αὐτοῦ· πομπὴ δὲ θεοῖς ὑμῖν τε μελήσει.
Od.11.333 ὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ,
Od.11.334 κηληθμῷ δʼ ἔσχοντο κατὰ μέγαρα σκιόεντα.
Od.11.335 τοῖσιν δʼ Ἀρήτη λευκώλενος ἤρχετο μύθων.
Od.11.336 Φαίηκες, πῶς ὔμμιν ἀνὴρ ὅδε φαίνεται εἶναι
Od.11.337 εἶδός τε μέγεθός τε ἰδὲ φρένας ἔνδον ἐίσας;
Od.11.338 ξεῖνος δʼ αὖτʼ ἐμός ἐστιν, ἕκαστος δʼ ἔμμορε τιμῆς·
Od.11.339 τῷ μὴ ἐπειγόμενοι ἀποπέμπετε, μηδὲ τὰ δῶρα
Od.11.340 οὕτω χρηίζοντι κολούετε· πολλὰ γὰρ ὑμῖν
Od.11.341 κτήματʼ ἐνὶ μεγάροισι θεῶν ἰότητι κέονται.
Od.11.342 τοῖσι δὲ καὶ μετέειπε γέρων ἥρως Ἐχένηος,
Od.11.343 ὃς δὴ Φαιήκων ἀνδρῶν προγενέστερος ἦεν·
Od.11.344 ὦ φίλοι, οὐ μὰν ἧμιν ἀπὸ σκοποῦ οὐδʼ ἀπὸ δόξης
Od.11.345 μυθεῖται βασίλεια περίφρων· ἀλλὰ πίθεσθε.
Od.11.346 Ἀλκινόου δʼ ἐκ τοῦδʼ ἔχεται ἔργον τε ἔπος τε.
Od.11.347 τὸν δʼ αὖτʼ Ἀλκίνοος ἀπαμείβετο φώνησέν τε·
Od.11.348 τοῦτο μὲν οὕτω δὴ ἔσται ἔπος, αἴ κεν ἐγώ γε
Od.11.349 ζωὸς Φαιήκεσσι φιληρέτμοισιν ἀνάσσω·
Od.11.350 ξεῖνος δὲ τλήτω μάλα περ νόστοιο χατίζων
Od.11.351 ἔμπης οὖν ἐπιμεῖναι ἐς αὔριον, εἰς ὅ κε πᾶσαν
Od.11.352 δωτίνην τελέσω· πομπὴ δʼ ἄνδρεσσι μελήσει
Od.11.353 πᾶσι, μάλιστα δʼ ἐμοί· τοῦ γὰρ κράτος ἔστʼ ἐνὶ δήμῳ.
Od.11.354 τὸν δʼ ἀπαμειβόμενος προσέφη πολύμητις Ὀδυσσεύς·
Od.11.355 Ἀλκίνοε κρεῖον, πάντων ἀριδείκετε λαῶν,
Od.11.356 εἴ με καὶ εἰς ἐνιαυτὸν ἀνώγοιτʼ αὐτόθι μίμνειν,
Od.11.357 πομπὴν δʼ ὀτρύνοιτε καὶ ἀγλαὰ δῶρα διδοῖτε,
Od.11.358 καὶ κε τὸ βουλοίμην, καί κεν πολὺ κέρδιον εἴη,
Od.11.359 πλειοτέρῃ σὺν χειρὶ φίλην ἐς πατρίδʼ ἱκέσθαι·
Od.11.360 καί κʼ αἰδοιότερος καὶ φίλτερος ἀνδράσιν εἴην
Od.11.361 πᾶσιν, ὅσοι μʼ Ἰθάκηνδε ἰδοίατο νοστήσαντα.
Od.11.362 τὸν δʼ αὖτʼ Ἀλκίνοος ἀπαμείβετο φώνησέν τε·
Od.11.363 ὦ Ὀδυσεῦ, τὸ μὲν οὔ τί σʼ ἐίσκομεν εἰσορόωντες,
Od.11.364 ἠπεροπῆά τʼ ἔμεν καὶ ἐπίκλοπον, οἷά τε πολλοὺς
Od.11.365 βόσκει γαῖα μέλαινα πολυσπερέας ἀνθρώπους,
Od.11.366 ψεύδεά τʼ ἀρτύνοντας ὅθεν κέ τις οὐδὲ ἴδοιτο·
Od.11.367 σοὶ δʼ ἔπι μὲν μορφὴ ἐπέων, ἔνι δὲ φρένες ἐσθλαί.
Od.11.368 μῦθον δʼ ὡς ὅτʼ ἀοιδὸς ἐπισταμένως κατέλεξας,
Od.11.369 πάντων τʼ Ἀργείων σέο τʼ αὐτοῦ κήδεα λυγρά.
Od.11.370 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.11.371 εἴ τινας ἀντιθέων ἑτάρων ἴδες, οἵ τοι ἅμʼ αὐτῷ
Od.11.372 Ἴλιον εἰς ἅμʼ ἕποντο καὶ αὐτοῦ πότμον ἐπέσπον.
Od.11.373 νὺξ δʼ ἥδε μάλα μακρή, ἀθέσφατος· οὐδέ πω ὥρη
Od.11.374 εὕδειν ἐν μεγάρῳ, σὺ δέ μοι λέγε θέσκελα ἔργα.
Od.11.375 καί κεν ἐς ἠῶ δῖαν ἀνασχοίμην, ὅτε μοι σὺ
Od.11.376 τλαίης ἐν μεγάρῳ τὰ σὰ κήδεα μυθήσασθαι.
Od.11.377 τὸν δʼ ἀπαμειβόμενος προσέφη πολύμητις Ὀδυσσεύς·
Od.11.378 Ἀλκίνοε κρεῖον, πάντων ἀριδείκετε λαῶν,
Od.11.379 ὥρη μὲν πολέων μύθων, ὥρη δὲ καὶ ὕπνου·
Od.11.380 εἰ δʼ ἔτʼ ἀκουέμεναί γε λιλαίεαι, οὐκ ἂν ἐγώ γε
Od.11.381 τούτων σοι φθονέοιμι καὶ οἰκτρότερʼ ἄλλʼ ἀγορεύειν,
Od.11.382 κήδεʼ ἐμῶν ἑτάρων, οἳ δὴ μετόπισθεν ὄλοντο,
Od.11.383 οἳ Τρώων μὲν ὑπεξέφυγον στονόεσσαν ἀυτήν,
Od.11.384 ἐν νόστῳ δʼ ἀπόλοντο κακῆς ἰότητι γυναικός.
Od.11.385 αὐτὰρ ἐπεὶ ψυχὰς μὲν ἀπεσκέδασʼ ἄλλυδις ἄλλῃ
Od.11.386 ἁγνὴ Περσεφόνεια γυναικῶν θηλυτεράων,
Od.11.387 ἦλθε δʼ ἐπὶ ψυχὴ Ἀγαμέμνονος Ἀτρεΐδαο
Od.11.388 ἀχνυμένη· περὶ δʼ ἄλλαι ἀγηγέραθʼ, ὅσσοι ἅμʼ αὐτῷ
Od.11.389 οἴκῳ ἐν Αἰγίσθοιο θάνον καὶ πότμον ἐπέσπον.
Od.11.390 ἔγνω δʼ αἶψʼ ἔμʼ ἐκεῖνος, ἐπεὶ πίεν αἷμα κελαινόν·
Od.11.391 κλαῖε δʼ ὅ γε λιγέως, θαλερὸν κατὰ δάκρυον εἴβων,
Od.11.392 πιτνὰς εἰς ἐμὲ χεῖρας, ὀρέξασθαι μενεαίνων·
Od.11.393 ἀλλʼ οὐ γάρ οἱ ἔτʼ ἦν ἲς ἔμπεδος οὐδέ τι κῖκυς,
Od.11.394 οἵη περ πάρος ἔσκεν ἐνὶ γναμπτοῖσι μέλεσσι.
Od.11.395 τὸν μὲν ἐγὼ δάκρυσα ἰδὼν ἐλέησά τε θυμῷ,
Od.11.396 καί μιν φωνήσας ἔπεα πτερόεντα προσηύδων·
Od.11.397 Ἀτρεΐδη κύδιστε, ἄναξ ἀνδρῶν Ἀγάμεμνον,
Od.11.398 τίς νύ σε κὴρ ἐδάμασσε τανηλεγέος θανάτοιο;
Od.11.399 ἦε σέ γʼ ἐν νήεσσι Ποσειδάων ἐδάμασσεν
Od.11.400 ὄρσας ἀργαλέων ἀνέμων ἀμέγαρτον ἀυτμήν;
Od.11.401 ἦέ σʼ ἀνάρσιοι ἄνδρες ἐδηλήσαντʼ ἐπὶ χέρσου
Od.11.402 βοῦς περιταμνόμενον ἠδʼ οἰῶν πώεα καλά,
Od.11.403 ἠὲ περὶ πτόλιος μαχεούμενον ἠδὲ γυναικῶν;
Od.11.404 ὣς ἐφάμην, ὁ δέ μʼ αὐτίκʼ ἀμειβόμενος προσέειπε·
Od.11.405 διογενὲς Λαερτιάδη, πολυμήχανʼ Ὀδυσσεῦ,
Od.11.406 οὔτʼ ἐμέ γʼ ἐν νήεσσι Ποσειδάων ἐδάμασσεν
Od.11.407 ὄρσας ἀργαλέων ἀνέμων ἀμέγαρτον ἀυτμήν,
Od.11.408 οὔτε μʼ ἀνάρσιοι ἄνδρες ἐδηλήσαντʼ ἐπὶ χέρσου,
Od.11.409 ἀλλά μοι Αἴγισθος τεύξας θάνατόν τε μόρον τε
Od.11.410 ἔκτα σὺν οὐλομένῃ ἀλόχῳ, οἶκόνδε καλέσσας,
Od.11.411 δειπνίσσας, ὥς τίς τε κατέκτανε βοῦν ἐπὶ φάτνῃ.
Od.11.412 ὣς θάνον οἰκτίστῳ θανάτῳ· περὶ δʼ ἄλλοι ἑταῖροι
Od.11.413 νωλεμέως κτείνοντο σύες ὣς ἀργιόδοντες,
Od.11.414 οἵ ῥά τʼ ἐν ἀφνειοῦ ἀνδρὸς μέγα δυναμένοιο
Od.11.415 ἢ γάμῳ ἢ ἐράνῳ ἢ εἰλαπίνῃ τεθαλυίῃ.
Od.11.416 ἤδη μὲν πολέων φόνῳ ἀνδρῶν ἀντεβόλησας,
Od.11.417 μουνὰξ κτεινομένων καὶ ἐνὶ κρατερῇ ὑσμίνῃ·
Od.11.418 ἀλλά κε κεῖνα μάλιστα ἰδὼν ὀλοφύραο θυμῷ,
Od.11.419 ὡς ἀμφὶ κρητῆρα τραπέζας τε πληθούσας
Od.11.420 κείμεθʼ ἐνὶ μεγάρῳ, δάπεδον δʼ ἅπαν αἵματι θῦεν.
Od.11.421 οἰκτροτάτην δʼ ἤκουσα ὄπα Πριάμοιο θυγατρός,
Od.11.422 Κασσάνδρης, τὴν κτεῖνε Κλυταιμνήστρη δολόμητις
Od.11.423 ἀμφʼ ἐμοί, αὐτὰρ ἐγὼ ποτὶ γαίῃ χεῖρας ἀείρων
Od.11.424 βάλλον ἀποθνήσκων περὶ φασγάνῳ· ἡ δὲ κυνῶπις
Od.11.425 νοσφίσατʼ, οὐδέ μοι ἔτλη ἰόντι περ εἰς Ἀίδαο
Od.11.426 χερσὶ κατʼ ὀφθαλμοὺς ἑλέειν σύν τε στόμʼ ἐρεῖσαι.
Od.11.427 ὣς οὐκ αἰνότερον καὶ κύντερον ἄλλο γυναικός,
Od.11.428 ἥ τις δὴ τοιαῦτα μετὰ φρεσὶν ἔργα βάληται·
Od.11.429 οἷον δὴ καὶ κείνη ἐμήσατο ἔργον ἀεικές,
Od.11.430 κουριδίῳ τεύξασα πόσει φόνον. ἦ τοι ἔφην γε
Od.11.431 ἀσπάσιος παίδεσσιν ἰδὲ δμώεσσιν ἐμοῖσιν
Od.11.432 οἴκαδʼ ἐλεύσεσθαι· ἡ δʼ ἔξοχα λυγρὰ ἰδυῖα
Od.11.433 οἷ τε κατʼ αἶσχος ἔχευε καὶ ἐσσομένῃσιν ὀπίσσω
Od.11.434 θηλυτέρῃσι γυναιξί, καὶ ἥ κʼ ἐυεργὸς ἔῃσιν.
Od.11.435 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.11.436 ὢ πόποι, ἦ μάλα δὴ γόνον Ἀτρέος εὐρύοπα Ζεὺς
Od.11.437 ἐκπάγλως ἤχθηρε γυναικείας διὰ βουλὰς
Od.11.438 ἐξ ἀρχῆς· Ἑλένης μὲν ἀπωλόμεθʼ εἵνεκα πολλοί,
Od.11.439 σοὶ δὲ Κλυταιμνήστρη δόλον ἤρτυε τηλόθʼ ἐόντι.
Od.11.440 ὣς ἐφάμην, ὁ δέ μʼ αὐτίκʼ ἀμειβόμενος προσέειπε·
Od.11.441 τῷ νῦν μή ποτε καὶ σὺ γυναικί περ ἤπιος εἶναι·
Od.11.442 μή οἱ μῦθον ἅπαντα πιφαυσκέμεν, ὅν κʼ ἐὺ εἰδῇς,
Od.11.443 ἀλλὰ τὸ μὲν φάσθαι, τὸ δὲ καὶ κεκρυμμένον εἶναι.
Od.11.444 ἀλλʼ οὐ σοί γʼ, Ὀδυσεῦ, φόνος ἔσσεται ἔκ γε γυναικός·
Od.11.445 λίην γὰρ πινυτή τε καὶ εὖ φρεσὶ μήδεα οἶδε
Od.11.446 κούρη Ἰκαρίοιο, περίφρων Πηνελόπεια.
Od.11.447 ἦ μέν μιν νύμφην γε νέην κατελείπομεν ἡμεῖς
Od.11.448 ἐρχόμενοι πόλεμόνδε· πάϊς δέ οἱ ἦν ἐπὶ μαζῷ
Od.11.449 νήπιος, ὅς που νῦν γε μετʼ ἀνδρῶν ἵζει ἀριθμῷ,
Od.11.450 ὄλβιος· ἦ γὰρ τόν γε πατὴρ φίλος ὄψεται ἐλθών,
Od.11.451 καὶ κεῖνος πατέρα προσπτύξεται, ἣ θέμις ἐστίν.
Od.11.452 ἡ δʼ ἐμὴ οὐδέ περ υἷος ἐνιπλησθῆναι ἄκοιτις
Od.11.453 ὀφθαλμοῖσιν ἔασε· πάρος δέ με πέφνε καὶ αὐτόν.
Od.11.454 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Od.11.455 κρύβδην, μηδʼ ἀναφανδά, φίλην ἐς πατρίδα γαῖαν
Od.11.456 νῆα κατισχέμεναι· ἐπεὶ οὐκέτι πιστὰ γυναιξίν.
Od.11.457 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.11.458 εἴ που ἔτι ζώοντος ἀκούετε παιδὸς ἐμοῖο,
Od.11.459 ἤ που ἐν Ὀρχομενῷ ἢ ἐν Πύλῳ ἠμαθόεντι,
Od.11.460 ἤ που πὰρ Μενελάῳ ἐνὶ Σπάρτῃ εὐρείῃ·
Od.11.461 οὐ γάρ πω τέθνηκεν ἐπὶ χθονὶ δῖος Ὀρέστης.
Od.11.462 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.11.463 Ἀτρεΐδη, τί με ταῦτα διείρεαι; οὐδέ τι οἶδα,
Od.11.464 ζώει ὅ γʼ ἦ τέθνηκε· κακὸν δʼ ἀνεμώλια βάζειν.
Od.11.465 νῶι μὲν ὣς ἐπέεσσιν ἀμειβομένω στυγεροῖσιν
Od.11.466 ἕσταμεν ἀχνύμενοι θαλερὸν κατὰ δάκρυ χέοντες·
Od.11.467 ἦλθε δʼ ἐπὶ ψυχὴ Πηληϊάδεω Ἀχιλῆος
Od.11.468 καὶ Πατροκλῆος καὶ ἀμύμονος Ἀντιλόχοιο
Od.11.469 Αἴαντός θʼ, ὃς ἄριστος ἔην εἶδός τε δέμας τε
Od.11.470 τῶν ἄλλων Δαναῶν μετʼ ἀμύμονα Πηλεΐωνα.
Od.11.471 ἔγνω δὲ ψυχή με ποδώκεος Αἰακίδαο
Od.11.472 καί ῥʼ ὀλοφυρομένη ἔπεα πτερόεντα προσηύδα·
Od.11.473 διογενὲς Λαερτιάδη, πολυμήχανʼ Ὀδυσσεῦ,
Od.11.474 σχέτλιε, τίπτʼ ἔτι μεῖζον ἐνὶ φρεσὶ μήσεαι ἔργον;
Od.11.475 πῶς ἔτλης Ἄϊδόσδε κατελθέμεν, ἔνθα τε νεκροὶ
Od.11.476 ἀφραδέες ναίουσι, βροτῶν εἴδωλα καμόντων;
Od.11.477 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.11.478 ὦ Ἀχιλεῦ Πηλῆος υἱέ, μέγα φέρτατʼ Ἀχαιῶν,
Od.11.479 ἦλθον Τειρεσίαο κατὰ χρέος, εἴ τινα βουλὴν
Od.11.480 εἴποι, ὅπως Ἰθάκην ἐς παιπαλόεσσαν ἱκοίμην·
Od.11.481 οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς
Od.11.482 γῆς ἐπέβην, ἀλλʼ αἰὲν ἔχω κακά. σεῖο δʼ, Ἀχιλλεῦ,
Od.11.483 οὔ τις ἀνὴρ προπάροιθε μακάρτατος οὔτʼ ἄρʼ ὀπίσσω.
Od.11.484 πρὶν μὲν γάρ σε ζωὸν ἐτίομεν ἶσα θεοῖσιν
Od.11.485 Ἀργεῖοι, νῦν αὖτε μέγα κρατέεις νεκύεσσιν
Od.11.486 ἐνθάδʼ ἐών· τῷ μή τι θανὼν ἀκαχίζευ, Ἀχιλλεῦ.
Od.11.487 ὣς ἐφάμην, ὁ δέ μʼ αὐτίκʼ ἀμειβόμενος προσέειπε·
Od.11.488 μὴ δή μοι θάνατόν γε παραύδα, φαίδιμʼ Ὀδυσσεῦ.
Od.11.489 βουλοίμην κʼ ἐπάρουρος ἐὼν θητευέμεν ἄλλῳ,
Od.11.490 ἀνδρὶ παρʼ ἀκλήρῳ, ᾧ μὴ βίοτος πολὺς εἴη,
Od.11.491 ἢ πᾶσιν νεκύεσσι καταφθιμένοισιν ἀνάσσειν.
Od.11.492 ἀλλʼ ἄγε μοι τοῦ παιδὸς ἀγαυοῦ μῦθον ἐνίσπες,
Od.11.493 ἢ ἕπετʼ ἐς πόλεμον πρόμος ἔμμεναι, ἦε καὶ οὐκί.
Od.11.494 εἰπὲ δέ μοι Πηλῆος ἀμύμονος, εἴ τι πέπυσσαι,
Od.11.495 ἢ ἔτʼ ἔχει τιμὴν πολέσιν μετὰ Μυρμιδόνεσσιν,
Od.11.496 ἦ μιν ἀτιμάζουσιν ἀνʼ Ἑλλάδα τε Φθίην τε,
Od.11.497 οὕνεκά μιν κατὰ γῆρας ἔχει χεῖράς τε πόδας τε.
Od.11.498 οὐ γὰρ ἐγὼν ἐπαρωγὸς ὑπʼ αὐγὰς ἠελίοιο,
Od.11.499 τοῖος ἐών, οἷός ποτʼ ἐνὶ Τροίῃ εὐρείῃ
Od.11.500 πέφνον λαὸν ἄριστον, ἀμύνων Ἀργείοισιν·
Od.11.501 εἰ τοιόσδʼ ἔλθοιμι μίνυνθά περ ἐς πατέρος δῶ·
Od.11.502 τῷ κέ τεῳ στύξαιμι μένος καὶ χεῖρας ἀάπτους,
Od.11.503 οἳ κεῖνον βιόωνται ἐέργουσίν τʼ ἀπὸ τιμῆς.
Od.11.504 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.11.505 ἦ τοι μὲν Πηλῆος ἀμύμονος οὔ τι πέπυσμαι,
Od.11.506 αὐτάρ τοι παιδός γε Νεοπτολέμοιο φίλοιο
Od.11.507 πᾶσαν ἀληθείην μυθήσομαι, ὥς με κελεύεις·
Od.11.508 αὐτὸς γάρ μιν ἐγὼ κοίλης ἐπὶ νηὸς ἐίσης
Od.11.509 ἤγαγον ἐκ Σκύρου μετʼ ἐυκνήμιδας Ἀχαιούς.
Od.11.510 ἦ τοι ὅτʼ ἀμφὶ πόλιν Τροίην φραζοίμεθα βουλάς,
Od.11.511 αἰεὶ πρῶτος ἔβαζε καὶ οὐχ ἡμάρτανε μύθων·
Od.11.512 Νέστωρ ἀντίθεος καὶ ἐγὼ νικάσκομεν οἴω.
Od.11.513 αὐτὰρ ὅτʼ ἐν πεδίῳ Τρώων μαρναίμεθα χαλκῷ,
Od.11.514 οὔ ποτʼ ἐνὶ πληθυῖ μένεν ἀνδρῶν οὐδʼ ἐν ὁμίλῳ,
Od.11.515 ἀλλὰ πολὺ προθέεσκε τὸ ὃν μένος οὐδενὶ εἴκων,
Od.11.516 πολλοὺς δʼ ἄνδρας ἔπεφνεν ἐν αἰνῇ δηιοτῆτι.
Od.11.517 πάντας δʼ οὐκ ἂν ἐγὼ μυθήσομαι οὐδʼ ὀνομήνω,
Od.11.518 ὅσσον λαὸν ἔπεφνεν ἀμύνων Ἀργείοισιν,
Od.11.519 ἀλλʼ οἷον τὸν Τηλεφίδην κατενήρατο χαλκῷ,
Od.11.520 ἥρωʼ Εὐρύπυλον, πολλοὶ δʼ ἀμφʼ αὐτὸν ἑταῖροι
Od.11.521 Κήτειοι κτείνοντο γυναίων εἵνεκα δώρων.
Od.11.522 κεῖνον δὴ κάλλιστον ἴδον μετὰ Μέμνονα δῖον.
Od.11.523 αὐτὰρ ὅτʼ εἰς ἵππον κατεβαίνομεν, ὃν κάμʼ Ἐπειός,
Od.11.524 Ἀργείων οἱ ἄριστοι, ἐμοὶ δʼ ἐπὶ πάντα τέταλτο,
Od.11.525 ἠμὲν ἀνακλῖναι πυκινὸν λόχον ἠδʼ ἐπιθεῖναι,
Od.11.526 ἔνθʼ ἄλλοι Δαναῶν ἡγήτορες ἠδὲ μέδοντες
Od.11.527 δάκρυά τʼ ὠμόργνυντο τρέμον θʼ ὑπὸ γυῖα ἑκάστου·
Od.11.528 κεῖνον δʼ οὔ ποτε πάμπαν ἐγὼν ἴδον ὀφθαλμοῖσιν
Od.11.529 οὔτʼ ὠχρήσαντα χρόα κάλλιμον οὔτε παρειῶν
Od.11.530 δάκρυ ὀμορξάμενον· ὁ δέ γε μάλα πόλλʼ ἱκέτευεν
Od.11.531 ἱππόθεν ἐξέμεναι, ξίφεος δʼ ἐπεμαίετο κώπην
Od.11.532 καὶ δόρυ χαλκοβαρές, κακὰ δὲ Τρώεσσι μενοίνα.
Od.11.533 ἀλλʼ ὅτε δὴ Πριάμοιο πόλιν διεπέρσαμεν αἰπήν,
Od.11.534 μοῖραν καὶ γέρας ἐσθλὸν ἔχων ἐπὶ νηὸς ἔβαινεν
Od.11.535 ἀσκηθής, οὔτʼ ἂρ βεβλημένος ὀξέι χαλκῷ
Od.11.536 οὔτʼ αὐτοσχεδίην οὐτασμένος, οἷά τε πολλὰ
Od.11.537 γίγνεται ἐν πολέμῳ· ἐπιμὶξ δέ τε μαίνεται Ἄρης.
Od.11.538 ὣς ἐφάμην, ψυχὴ δὲ ποδώκεος Αἰακίδαο
Od.11.539 φοίτα μακρὰ βιβᾶσα κατʼ ἀσφοδελὸν λειμῶνα,
Od.11.540 γηθοσύνη ὅ οἱ υἱὸν ἔφην ἀριδείκετον εἶναι.
Od.11.541 αἱ δʼ ἄλλαι ψυχαὶ νεκύων κατατεθνηώτων
Od.11.542 ἕστασαν ἀχνύμεναι, εἴροντο δὲ κήδεʼ ἑκάστη.
Od.11.543 οἴη δʼ Αἴαντος ψυχὴ Τελαμωνιάδαο
Od.11.544 νόσφιν ἀφεστήκει, κεχολωμένη εἵνεκα νίκης,
Od.11.545 τήν μιν ἐγὼ νίκησα δικαζόμενος παρὰ νηυσὶ
Od.11.546 τεύχεσιν ἀμφʼ Ἀχιλῆος· ἔθηκε δὲ πότνια μήτηρ.
Od.11.547 παῖδες δὲ Τρώων δίκασαν καὶ Παλλὰς Ἀθήνη.
Od.11.548 ὡς δὴ μὴ ὄφελον νικᾶν τοιῷδʼ ἐπʼ ἀέθλῳ·
Od.11.549 τοίην γὰρ κεφαλὴν ἕνεκʼ αὐτῶν γαῖα κατέσχεν,
Od.11.550 Αἴανθʼ, ὃς πέρι μὲν εἶδος, πέρι δʼ ἔργα τέτυκτο
Od.11.551 τῶν ἄλλων Δαναῶν μετʼ ἀμύμονα Πηλεΐωνα.
Od.11.552 τὸν μὲν ἐγὼν ἐπέεσσι προσηύδων μειλιχίοισιν·
Od.11.553 Αἶαν, παῖ Τελαμῶνος ἀμύμονος, οὐκ ἄρʼ ἔμελλες
Od.11.554 οὐδὲ θανὼν λήσεσθαι ἐμοὶ χόλου εἵνεκα τευχέων
Od.11.555 οὐλομένων; τὰ δὲ πῆμα θεοὶ θέσαν Ἀργείοισι,
Od.11.556 τοῖος γάρ σφιν πύργος ἀπώλεο· σεῖο δʼ Ἀχαιοὶ
Od.11.557 ἶσον Ἀχιλλῆος κεφαλῇ Πηληϊάδαο
Od.11.558 ἀχνύμεθα φθιμένοιο διαμπερές· οὐδέ τις ἄλλος
Od.11.559 αἴτιος, ἀλλὰ Ζεὺς Δαναῶν στρατὸν αἰχμητάων
Od.11.560 ἐκπάγλως ἤχθηρε, τεῒν δʼ ἐπὶ μοῖραν ἔθηκεν.
Od.11.561 ἀλλʼ ἄγε δεῦρο, ἄναξ, ἵνʼ ἔπος καὶ μῦθον ἀκούσῃς
Od.11.562 ἡμέτερον· δάμασον δὲ μένος καὶ ἀγήνορα θυμόν.
Od.11.563 ὣς ἐφάμην, ὁ δέ μʼ οὐδὲν ἀμείβετο, βῆ δὲ μετʼ ἄλλας
Od.11.564 ψυχὰς εἰς Ἔρεβος νεκύων κατατεθνηώτων.
Od.11.565 ἔνθα χʼ ὅμως προσέφη κεχολωμένος, ἤ κεν ἐγὼ τόν·
Od.11.566 ἀλλά μοι ἤθελε θυμὸς ἐνὶ στήθεσσι φίλοισι
Od.11.567 τῶν ἄλλων ψυχὰς ἰδέειν κατατεθνηώτων.
Od.11.568 ἔνθʼ ἦ τοι Μίνωα ἴδον, Διὸς ἀγλαὸν υἱόν,
Od.11.569 χρύσεον σκῆπτρον ἔχοντα, θεμιστεύοντα νέκυσσιν,
Od.11.570 ἥμενον, οἱ δέ μιν ἀμφὶ δίκας εἴροντο ἄνακτα,
Od.11.571 ἥμενοι ἑσταότες τε κατʼ εὐρυπυλὲς Ἄϊδος δῶ.
Od.11.572 τὸν δὲ μετʼ Ὠρίωνα πελώριον εἰσενόησα
Od.11.573 θῆρας ὁμοῦ εἰλεῦντα κατʼ ἀσφοδελὸν λειμῶνα,
Od.11.574 τοὺς αὐτὸς κατέπεφνεν ἐν οἰοπόλοισιν ὄρεσσι
Od.11.575 χερσὶν ἔχων ῥόπαλον παγχάλκεον, αἰὲν ἀαγές.
Od.11.576 καὶ Τιτυὸν εἶδον, Γαίης ἐρικυδέος υἱόν,
Od.11.577 κείμενον ἐν δαπέδῳ· ὁ δʼ ἐπʼ ἐννέα κεῖτο πέλεθρα,
Od.11.578 γῦπε δέ μιν ἑκάτερθε παρημένω ἧπαρ ἔκειρον,
Od.11.579 δέρτρον ἔσω δύνοντες, ὁ δʼ οὐκ ἀπαμύνετο χερσί·
Od.11.580 Λητὼ γὰρ ἕλκησε, Διὸς κυδρὴν παράκοιτιν,
Od.11.581 Πυθώδʼ ἐρχομένην διὰ καλλιχόρου Πανοπῆος.
Od.11.582 καὶ μὴν Τάνταλον εἰσεῖδον κρατέρʼ ἄλγεʼ ἔχοντα
Od.11.583 ἑστεῶτʼ ἐν λίμνῃ· ἡ δὲ προσέπλαζε γενείῳ·
Od.11.584 στεῦτο δὲ διψάων, πιέειν δʼ οὐκ εἶχεν ἑλέσθαι·
Od.11.585 ὁσσάκι γὰρ κύψειʼ ὁ γέρων πιέειν μενεαίνων,
Od.11.586 τοσσάχʼ ὕδωρ ἀπολέσκετʼ ἀναβροχέν, ἀμφὶ δὲ ποσσὶ
Od.11.587 γαῖα μέλαινα φάνεσκε, καταζήνασκε δὲ δαίμων.
Od.11.588 δένδρεα δʼ ὑψιπέτηλα κατὰ κρῆθεν χέε καρπόν,
Od.11.589 ὄγχναι καὶ ῥοιαὶ καὶ μηλέαι ἀγλαόκαρποι
Od.11.590 συκέαι τε γλυκεραὶ καὶ ἐλαῖαι τηλεθόωσαι·
Od.11.591 τῶν ὁπότʼ ἰθύσειʼ ὁ γέρων ἐπὶ χερσὶ μάσασθαι,
Od.11.592 τὰς δʼ ἄνεμος ῥίπτασκε ποτὶ νέφεα σκιόεντα.
Od.11.593 καὶ μὴν Σίσυφον εἰσεῖδον κρατέρʼ ἄλγεʼ ἔχοντα
Od.11.594 λᾶαν βαστάζοντα πελώριον ἀμφοτέρῃσιν.
Od.11.595 ἦ τοι ὁ μὲν σκηριπτόμενος χερσίν τε ποσίν τε
Od.11.596 λᾶαν ἄνω ὤθεσκε ποτὶ λόφον· ἀλλʼ ὅτε μέλλοι
Od.11.597 ἄκρον ὑπερβαλέειν, τότʼ ἀποστρέψασκε κραταιίς·
Od.11.598 αὖτις ἔπειτα πέδονδε κυλίνδετο λᾶας ἀναιδής.
Od.11.599 αὐτὰρ ὅ γʼ ἂψ ὤσασκε τιταινόμενος, κατὰ δʼ ἱδρὼς
Od.11.600 ἔρρεεν ἐκ μελέων, κονίη δʼ ἐκ κρατὸς ὀρώρει.
Od.11.601 τὸν δὲ μετʼ εἰσενόησα βίην Ἡρακληείην,
Od.11.602 εἴδωλον· αὐτὸς δὲ μετʼ ἀθανάτοισι θεοῖσι
Od.11.603 τέρπεται ἐν θαλίῃς καὶ ἔχει καλλίσφυρον Ἥβην,
Od.11.604 παῖδα Διὸς μεγάλοιο καὶ Ἥρης χρυσοπεδίλου.
Od.11.605 ἀμφὶ δέ μιν κλαγγὴ νεκύων ἦν οἰωνῶν ὥς,
Od.11.606 πάντοσʼ ἀτυζομένων· ὁ δʼ ἐρεμνῇ νυκτὶ ἐοικώς,
Od.11.607 γυμνὸν τόξον ἔχων καὶ ἐπὶ νευρῆφιν ὀιστόν,
Od.11.608 δεινὸν παπταίνων, αἰεὶ βαλέοντι ἐοικώς.
Od.11.609 σμερδαλέος δέ οἱ ἀμφὶ περὶ στήθεσσιν ἀορτὴρ
Od.11.610 χρύσεος ἦν τελαμών, ἵνα θέσκελα ἔργα τέτυκτο,
Od.11.611 ἄρκτοι τʼ ἀγρότεροί τε σύες χαροποί τε λέοντες,
Od.11.612 ὑσμῖναί τε μάχαι τε φόνοι τʼ ἀνδροκτασίαι τε.
Od.11.613 μὴ τεχνησάμενος μηδʼ ἄλλο τι τεχνήσαιτο,
Od.11.614 ὃς κεῖνον τελαμῶνα ἑῇ ἐγκάτθετο τέχνῃ.
Od.11.615 ἔγνω δʼ αὖτʼ ἔμʼ ἐκεῖνος, ἐπεὶ ἴδεν ὀφθαλμοῖσιν,
Od.11.616 καί μʼ ὀλοφυρόμενος ἔπεα πτερόεντα προσηύδα·
Od.11.617 διογενὲς Λαερτιάδη, πολυμήχανʼ Ὀδυσσεῦ,
Od.11.618 ἆ δείλʼ, ἦ τινὰ καὶ σὺ κακὸν μόρον ἡγηλάζεις,
Od.11.619 ὅν περ ἐγὼν ὀχέεσκον ὑπʼ αὐγὰς ἠελίοιο.
Od.11.620 Ζηνὸς μὲν πάϊς ἦα Κρονίονος, αὐτὰρ ὀιζὺν
Od.11.621 εἶχον ἀπειρεσίην· μάλα γὰρ πολὺ χείρονι φωτὶ
Od.11.622 δεδμήμην, ὁ δέ μοι χαλεποὺς ἐπετέλλετʼ ἀέθλους.
Od.11.623 καί ποτέ μʼ ἐνθάδʼ ἔπεμψε κύνʼ ἄξοντʼ· οὐ γὰρ ἔτʼ ἄλλον
Od.11.624 φράζετο τοῦδέ γέ μοι κρατερώτερον εἶναι ἄεθλον·
Od.11.625 τὸν μὲν ἐγὼν ἀνένεικα καὶ ἤγαγον ἐξ Ἀίδαο·
Od.11.626 Ἑρμείας δέ μʼ ἔπεμψεν ἰδὲ γλαυκῶπις Ἀθήνη.
Od.11.627 ὣς εἰπὼν ὁ μὲν αὖτις ἔβη δόμον Ἄϊδος εἴσω,
Od.11.628 αὐτὰρ ἐγὼν αὐτοῦ μένον ἔμπεδον, εἴ τις ἔτʼ ἔλθοι
Od.11.629 ἀνδρῶν ἡρώων, οἳ δὴ τὸ πρόσθεν ὄλοντο.
Od.11.630 καί νύ κʼ ἔτι προτέρους ἴδον ἀνέρας, οὓς ἔθελόν περ,
Od.11.631 Θησέα Πειρίθοόν τε, θεῶν ἐρικυδέα τέκνα·
Od.11.632 ἀλλὰ πρὶν ἐπὶ ἔθνεʼ ἀγείρετο μυρία νεκρῶν
Od.11.633 ἠχῇ θεσπεσίῃ· ἐμὲ δὲ χλωρὸν δέος ᾕρει,
Od.11.634 μή μοι Γοργείην κεφαλὴν δεινοῖο πελώρου
Od.11.635 ἐξ Ἀίδεω πέμψειεν ἀγαυὴ Περσεφόνεια.
Od.11.636 αὐτίκʼ ἔπειτʼ ἐπὶ νῆα κιὼν ἐκέλευον ἑταίρους
Od.11.637 αὐτούς τʼ ἀμβαίνειν ἀνά τε πρυμνήσια λῦσαι.
Od.11.638 οἱ δʼ αἶψʼ εἴσβαινον καὶ ἐπὶ κληῖσι καθῖζον.
Od.11.639 τὴν δὲ κατʼ Ὠκεανὸν ποταμὸν φέρε κῦμα ῥόοιο,
Od.11.640 πρῶτα μὲν εἰρεσίῃ, μετέπειτα δὲ κάλλιμος οὖρος.
Od.12.1 αὐτὰρ ἐπεὶ ποταμοῖο λίπεν ῥόον Ὠκεανοῖο
Od.12.2 νηῦς, ἀπὸ δʼ ἵκετο κῦμα θαλάσσης εὐρυπόροιο
Od.12.3 νῆσόν τʼ Αἰαίην, ὅθι τʼ Ἠοῦς ἠριγενείης
Od.12.4 οἰκία καὶ χοροί εἰσι καὶ ἀντολαὶ Ἠελίοιο,
Od.12.5 νῆα μὲν ἔνθʼ ἐλθόντες ἐκέλσαμεν ἐν ψαμάθοισιν,
Od.12.6 ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης·
Od.12.7 ἔνθα δʼ ἀποβρίξαντες ἐμείναμεν Ἠῶ δῖαν.
Od.12.8 ἦμος δʼ ἠριγένεια φάνη ῥοδοδάκτυλος Ἠώς,
Od.12.9 δὴ τότʼ ἐγὼν ἑτάρους προΐειν ἐς δώματα Κίρκης
Od.12.10 οἰσέμεναι νεκρόν, Ἐλπήνορα τεθνηῶτα.
Od.12.11 φιτροὺς δʼ αἶψα ταμόντες, ὅθʼ ἀκροτάτη πρόεχʼ ἀκτή,
Od.12.12 θάπτομεν ἀχνύμενοι θαλερὸν κατὰ δάκρυ χέοντες.
Od.12.13 αὐτὰρ ἐπεὶ νεκρός τʼ ἐκάη καὶ τεύχεα νεκροῦ,
Od.12.14 τύμβον χεύαντες καὶ ἐπὶ στήλην ἐρύσαντες
Od.12.15 πήξαμεν ἀκροτάτῳ τύμβῳ ἐυῆρες ἐρετμόν.
Od.12.16 ἡμεῖς μὲν τὰ ἕκαστα διείπομεν· οὐδʼ ἄρα Κίρκην
Od.12.17 ἐξ Ἀίδεω ἐλθόντες ἐλήθομεν, ἀλλὰ μάλʼ ὦκα
Od.12.18 ἦλθʼ ἐντυναμένη· ἅμα δʼ ἀμφίπολοι φέρον αὐτῇ
Od.12.19 σῖτον καὶ κρέα πολλὰ καὶ αἴθοπα οἶνον ἐρυθρόν.
Od.12.20 ἡ δʼ ἐν μέσσῳ στᾶσα μετηύδα δῖα θεάων·
Od.12.21 σχέτλιοι, οἳ ζώοντες ὑπήλθετε δῶμʼ Ἀίδαο,
Od.12.22 δισθανέες, ὅτε τʼ ἄλλοι ἅπαξ θνῄσκουσʼ ἄνθρωποι.
Od.12.23 ἀλλʼ ἄγετʼ ἐσθίετε βρώμην καὶ πίνετε οἶνον
Od.12.24 αὖθι πανημέριοι· ἅμα δʼ ἠοῖ φαινομένηφι
Od.12.25 πλεύσεσθʼ· αὐτὰρ ἐγὼ δείξω ὁδὸν ἠδὲ ἕκαστα
Od.12.26 σημανέω, ἵνα μή τι κακορραφίῃ ἀλεγεινῇ
Od.12.27 ἢ ἁλὸς ἢ ἐπὶ γῆς ἀλγήσετε πῆμα παθόντες.
Od.12.28 ὣς ἔφαθʼ, ἡμῖν δʼ αὖτʼ ἐπεπείθετο θυμὸς ἀγήνωρ.
Od.12.29 ὣς τότε μὲν πρόπαν ἦμαρ ἐς ἠέλιον καταδύντα
Od.12.30 ἥμεθα δαινύμενοι κρέα τʼ ἄσπετα καὶ μέθυ ἡδύ·
Od.12.31 ἦμος δʼ ἠέλιος κατέδυ καὶ ἐπὶ κνέφας ἦλθεν,
Od.12.32 οἱ μὲν κοιμήσαντο παρὰ πρυμνήσια νηός,
Od.12.33 ἡ δʼ ἐμὲ χειρὸς ἑλοῦσα φίλων ἀπονόσφιν ἑταίρων
Od.12.34 εἷσέ τε καὶ προσέλεκτο καὶ ἐξερέεινεν ἕκαστα·
Od.12.35 αὐτὰρ ἐγὼ τῇ πάντα κατὰ μοῖραν κατέλεξα.
Od.12.36 καὶ τότε δή μʼ ἐπέεσσι προσηύδα πότνια Κίρκη·
Od.12.37 ταῦτα μὲν οὕτω πάντα πεπείρανται, σὺ δʼ ἄκουσον,
Od.12.38 ὥς τοι ἐγὼν ἐρέω, μνήσει δέ σε καὶ θεὸς αὐτός.
Od.12.39 Σειρῆνας μὲν πρῶτον ἀφίξεαι, αἵ ῥά τε πάντας
Od.12.40 ἀνθρώπους θέλγουσιν, ὅτις σφεας εἰσαφίκηται.
Od.12.41 ὅς τις ἀιδρείῃ πελάσῃ καὶ φθόγγον ἀκούσῃ
Od.12.42 Σειρήνων, τῷ δʼ οὔ τι γυνὴ καὶ νήπια τέκνα
Od.12.43 οἴκαδε νοστήσαντι παρίσταται οὐδὲ γάνυνται,
Od.12.44 ἀλλά τε Σειρῆνες λιγυρῇ θέλγουσιν ἀοιδῇ
Od.12.45 ἥμεναι ἐν λειμῶνι, πολὺς δʼ ἀμφʼ ὀστεόφιν θὶς
Od.12.46 ἀνδρῶν πυθομένων, περὶ δὲ ῥινοὶ μινύθουσι.
Od.12.47 ἀλλὰ παρεξελάαν, ἐπὶ δʼ οὔατʼ ἀλεῖψαι ἑταίρων
Od.12.48 κηρὸν δεψήσας μελιηδέα, μή τις ἀκούσῃ
Od.12.49 τῶν ἄλλων· ἀτὰρ αὐτὸς ἀκουέμεν αἴ κʼ ἐθέλῃσθα,
Od.12.50 δησάντων σʼ ἐν νηὶ θοῇ χεῖράς τε πόδας τε
Od.12.51 ὀρθὸν ἐν ἱστοπέδῃ, ἐκ δʼ αὐτοῦ πείρατʼ ἀνήφθω,
Od.12.52 ὄφρα κε τερπόμενος ὄπʼ ἀκούσῃς Σειρήνοιιν.
Od.12.53 εἰ δέ κε λίσσηαι ἑτάρους λῦσαί τε κελεύῃς,
Od.12.54 οἱ δέ σʼ ἔτι πλεόνεσσι τότʼ ἐν δεσμοῖσι διδέντων.
Od.12.55 αὐτὰρ ἐπὴν δὴ τάς γε παρὲξ ἐλάσωσιν ἑταῖροι,
Od.12.56 ἔνθα τοι οὐκέτʼ ἔπειτα διηνεκέως ἀγορεύσω,
Od.12.57 ὁπποτέρη δή τοι ὁδὸς ἔσσεται, ἀλλὰ καὶ αὐτὸς
Od.12.58 θυμῷ βουλεύειν· ἐρέω δέ τοι ἀμφοτέρωθεν.
Od.12.59 ἔνθεν μὲν γὰρ πέτραι ἐπηρεφέες, προτὶ δʼ αὐτὰς
Od.12.60 κῦμα μέγα ῥοχθεῖ κυανώπιδος Ἀμφιτρίτης·
Od.12.61 Πλαγκτὰς δή τοι τάς γε θεοὶ μάκαρες καλέουσι.
Od.12.62 τῇ μέν τʼ οὐδὲ ποτητὰ παρέρχεται οὐδὲ πέλειαι
Od.12.63 τρήρωνες, ταί τʼ ἀμβροσίην Διὶ πατρὶ φέρουσιν,
Od.12.64 ἀλλά τε καὶ τῶν αἰὲν ἀφαιρεῖται λὶς πέτρη·
Od.12.65 ἀλλʼ ἄλλην ἐνίησι πατὴρ ἐναρίθμιον εἶναι.
Od.12.66 τῇ δʼ οὔ πώ τις νηῦς φύγεν ἀνδρῶν, ἥ τις ἵκηται,
Od.12.67 ἀλλά θʼ ὁμοῦ πίνακάς τε νεῶν καὶ σώματα φωτῶν
Od.12.68 κύμαθʼ ἁλὸς φορέουσι πυρός τʼ ὀλοοῖο θύελλαι.
Od.12.69 οἴη δὴ κείνη γε παρέπλω ποντοπόρος νηῦς,
Od.12.70 Ἀργὼ πᾶσι μέλουσα, παρʼ Αἰήταο πλέουσα.
Od.12.71 καὶ νύ κε τὴν ἔνθʼ ὦκα βάλεν μεγάλας ποτὶ πέτρας,
Od.12.72 ἀλλʼ Ἥρη παρέπεμψεν, ἐπεὶ φίλος ἦεν Ἰήσων.
Od.12.73 οἱ δὲ δύω σκόπελοι ὁ μὲν οὐρανὸν εὐρὺν ἱκάνει
Od.12.74 ὀξείῃ κορυφῇ, νεφέλη δέ μιν ἀμφιβέβηκε
Od.12.75 κυανέη· τὸ μὲν οὔ ποτʼ ἐρωεῖ, οὐδέ ποτʼ αἴθρη
Od.12.76 κείνου ἔχει κορυφὴν οὔτʼ ἐν θέρει οὔτʼ ἐν ὀπώρῃ.
Od.12.77 οὐδέ κεν ἀμβαίη βροτὸς ἀνὴρ οὐδʼ ἐπιβαίη,
Od.12.78 οὐδʼ εἴ οἱ χεῖρές τε ἐείκοσι καὶ πόδες εἶεν·
Od.12.79 πέτρη γὰρ λίς ἐστι, περιξεστῇ ἐικυῖα.
Od.12.80 μέσσῳ δʼ ἐν σκοπέλῳ ἔστι σπέος ἠεροειδές,
Od.12.81 πρὸς ζόφον εἰς Ἔρεβος τετραμμένον, ᾗ περ ἂν ὑμεῖς
Od.12.82 νῆα παρὰ γλαφυρὴν ἰθύνετε, φαίδιμʼ Ὀδυσσεῦ.
Od.12.83 οὐδέ κεν ἐκ νηὸς γλαφυρῆς αἰζήιος ἀνὴρ
Od.12.84 τόξῳ ὀιστεύσας κοῖλον σπέος εἰσαφίκοιτο.
Od.12.85 ἔνθα δʼ ἐνὶ Σκύλλη ναίει δεινὸν λελακυῖα.
Od.12.86 τῆς ἦ τοι φωνὴ μὲν ὅση σκύλακος νεογιλῆς
Od.12.87 γίγνεται, αὐτὴ δʼ αὖτε πέλωρ κακόν· οὐδέ κέ τίς μιν
Od.12.88 γηθήσειεν ἰδών, οὐδʼ εἰ θεὸς ἀντιάσειεν.
Od.12.89 τῆς ἦ τοι πόδες εἰσὶ δυώδεκα πάντες ἄωροι,
Od.12.90 ἓξ δέ τέ οἱ δειραὶ περιμήκεες, ἐν δὲ ἑκάστῃ
Od.12.91 σμερδαλέη κεφαλή, ἐν δὲ τρίστοιχοι ὀδόντες
Od.12.92 πυκνοὶ καὶ θαμέες, πλεῖοι μέλανος θανάτοιο.
Od.12.93 μέσση μέν τε κατὰ σπείους κοίλοιο δέδυκεν,
Od.12.94 ἔξω δʼ ἐξίσχει κεφαλὰς δεινοῖο βερέθρου,
Od.12.95 αὐτοῦ δʼ ἰχθυάᾳ, σκόπελον περιμαιμώωσα,
Od.12.96 δελφῖνάς τε κύνας τε, καὶ εἴ ποθι μεῖζον ἕλῃσι
Od.12.97 κῆτος, ἃ μυρία βόσκει ἀγάστονος Ἀμφιτρίτη.
Od.12.98 τῇ δʼ οὔ πώ ποτε ναῦται ἀκήριοι εὐχετόωνται
Od.12.99 παρφυγέειν σὺν νηί· φέρει δέ τε κρατὶ ἑκάστῳ
Od.12.100 φῶτʼ ἐξαρπάξασα νεὸς κυανοπρῴροιο.
Od.12.101 τὸν δʼ ἕτερον σκόπελον χθαμαλώτερον ὄψει, Ὀδυσσεῦ.
Od.12.102 πλησίον ἀλλήλων· καί κεν διοϊστεύσειας.
Od.12.103 τῷ δʼ ἐν ἐρινεὸς ἔστι μέγας, φύλλοισι τεθηλώς·
Od.12.104 τῷ δʼ ὑπὸ δῖα Χάρυβδις ἀναρροιβδεῖ μέλαν ὕδωρ.
Od.12.105 τρὶς μὲν γάρ τʼ ἀνίησιν ἐπʼ ἤματι, τρὶς δʼ ἀναροιβδεῖ
Od.12.106 δεινόν· μὴ σύ γε κεῖθι τύχοις, ὅτε ῥοιβδήσειεν·
Od.12.107 οὐ γάρ κεν ῥύσαιτό σʼ ὑπὲκ κακοῦ οὐδʼ ἐνοσίχθων.
Od.12.108 ἀλλὰ μάλα Σκύλλης σκοπέλῳ πεπλημένος ὦκα
Od.12.109 νῆα παρὲξ ἐλάαν, ἐπεὶ ἦ πολὺ φέρτερόν ἐστιν
Od.12.110 ἓξ ἑτάρους ἐν νηὶ ποθήμεναι ἢ ἅμα πάντας.
Od.12.111 ὣς ἔφατʼ, αὐτὰρ ἐγώ μιν ἀμειβόμενος προσέειπον·
Od.12.112 εἰ δʼ ἄγε δή μοι τοῦτο, θεά, νημερτὲς ἐνίσπες,
Od.12.113 εἴ πως τὴν ὀλοὴν μὲν ὑπεκπροφύγοιμι Χάρυβδιν,
Od.12.114 τὴν δέ κʼ ἀμυναίμην, ὅτε μοι σίνοιτό γʼ ἑταίρους.
Od.12.115 ὣς ἐφάμην, ἡ δʼ αὐτίκʼ ἀμείβετο δῖα θεάων·
Od.12.116 σχέτλιε, καὶ δὴ αὖ τοι πολεμήια ἔργα μέμηλε
Od.12.117 καὶ πόνος· οὐδὲ θεοῖσιν ὑπείξεαι ἀθανάτοισιν;
Od.12.118 ἡ δέ τοι οὐ θνητή, ἀλλʼ ἀθάνατον κακόν ἐστι,
Od.12.119 δεινόν τʼ ἀργαλέον τε καὶ ἄγριον οὐδὲ μαχητόν·
Od.12.120 οὐδέ τις ἔστʼ ἀλκή· φυγέειν κάρτιστον ἀπʼ αὐτῆς.
Od.12.121 ἢν γὰρ δηθύνῃσθα κορυσσόμενος παρὰ πέτρῃ,
Od.12.122 δείδω, μή σʼ ἐξαῦτις ἐφορμηθεῖσα κίχῃσι
Od.12.123 τόσσῃσιν κεφαλῇσι, τόσους δʼ ἐκ φῶτας ἕληται.
Od.12.124 ἀλλὰ μάλα σφοδρῶς ἐλάαν, βωστρεῖν δὲ Κράταιιν,
Od.12.125 μητέρα τῆς Σκύλλης, ἥ μιν τέκε πῆμα βροτοῖσιν·
Od.12.126 ἥ μιν ἔπειτʼ ἀποπαύσει ἐς ὕστερον ὁρμηθῆναι.
Od.12.127 Θρινακίην δʼ ἐς νῆσον ἀφίξεαι· ἔνθα δὲ πολλαὶ
Od.12.128 βόσκοντʼ Ἠελίοιο βόες καὶ ἴφια μῆλα,
Od.12.129 ἑπτὰ βοῶν ἀγέλαι, τόσα δʼ οἰῶν πώεα καλά,
Od.12.130 πεντήκοντα δʼ ἕκαστα. γόνος δʼ οὐ γίγνεται αὐτῶν,
Od.12.131 οὐδέ ποτε φθινύθουσι. θεαὶ δʼ ἐπιποιμένες εἰσίν,
Od.12.132 νύμφαι ἐυπλόκαμοι, Φαέθουσά τε Λαμπετίη τε,
Od.12.133 ἃς τέκεν Ἠελίῳ Ὑπερίονι δῖα Νέαιρα.
Od.12.134 τὰς μὲν ἄρα θρέψασα τεκοῦσά τε πότνια μήτηρ
Od.12.135 Θρινακίην ἐς νῆσον ἀπῴκισε τηλόθι ναίειν,
Od.12.136 μῆλα φυλασσέμεναι πατρώια καὶ ἕλικας βοῦς.
Od.12.137 τὰς εἰ μέν κʼ ἀσινέας ἐάᾳς νόστου τε μέδηαι,
Od.12.138 ἦ τʼ ἂν ἔτʼ εἰς Ἰθάκην κακά περ πάσχοντες ἵκοισθε·
Od.12.139 εἰ δέ κε σίνηαι, τότε τοι τεκμαίρομʼ ὄλεθρον,
Od.12.140 νηί τε καὶ ἑτάροις· αὐτὸς δʼ εἴ πέρ κεν ἀλύξῃς,
Od.12.141 ὀψὲ κακῶς νεῖαι, ὀλέσας ἄπο πάντας ἑταίρους.
Od.12.142 ὣς ἔφατʼ, αὐτίκα δὲ χρυσόθρονος ἤλυθεν Ἠώς.
Od.12.143 ἡ μὲν ἔπειτʼ ἀνὰ νῆσον ἀπέστιχε δῖα θεάων·
Od.12.144 αὐτὰρ ἐγὼν ἐπὶ νῆα κιὼν ὤτρυνον ἑταίρους
Od.12.145 αὐτούς τʼ ἀμβαίνειν ἀνά τε πρυμνήσια λῦσαι·
Od.12.146 οἱ δʼ αἶψʼ εἴσβαινον καὶ ἐπὶ κληῖσι καθῖζον.
Od.12.147 ἑξῆς δʼ ἑζόμενοι πολιὴν ἅλα τύπτον ἐρετμοῖς.
Od.12.148 ἡμῖν δʼ αὖ κατόπισθε νεὸς κυανοπρῴροιο
Od.12.149 ἴκμενον οὖρον ἵει πλησίστιον, ἐσθλὸν ἑταῖρον,
Od.12.150 Κίρκη ἐυπλόκαμος, δεινὴ θεὸς αὐδήεσσα.
Od.12.151 αὐτίκα δʼ ὅπλα ἕκαστα πονησάμενοι κατὰ νῆα
Od.12.152 ἥμεθα· τὴν δʼ ἄνεμός τε κυβερνήτης τʼ ἴθυνε.
Od.12.153 δὴ τότʼ ἐγὼν ἑτάροισι μετηύδων ἀχνύμενος κῆρ·
Od.12.154 ὦ φίλοι, οὐ γὰρ χρὴ ἕνα ἴδμεναι οὐδὲ δύʼ οἴους
Od.12.155 θέσφαθʼ ἅ μοι Κίρκη μυθήσατο, δῖα θεάων·
Od.12.156 ἀλλʼ ἐρέω μὲν ἐγών, ἵνα εἰδότες ἤ κε θάνωμεν
Od.12.157 ἤ κεν ἀλευάμενοι θάνατον καὶ κῆρα φύγοιμεν.
Od.12.158 Σειρήνων μὲν πρῶτον ἀνώγει θεσπεσιάων
Od.12.159 φθόγγον ἀλεύασθαι καὶ λειμῶνʼ ἀνθεμόεντα.
Od.12.160 οἶον ἔμʼ ἠνώγει ὄπʼ ἀκουέμεν· ἀλλά με δεσμῷ
Od.12.161 δήσατʼ ἐν ἀργαλέῳ, ὄφρʼ ἔμπεδον αὐτόθι μίμνω,
Od.12.162 ὀρθὸν ἐν ἱστοπέδῃ, ἐκ δʼ αὐτοῦ πείρατʼ ἀνήφθω.
Od.12.163 εἰ δέ κε λίσσωμαι ὑμέας λῦσαί τε κελεύω,
Od.12.164 ὑμεῖς δὲ πλεόνεσσι τότʼ ἐν δεσμοῖσι πιέζειν.
Od.12.165 ἦ τοι ἐγὼ τὰ ἕκαστα λέγων ἑτάροισι πίφαυσκον·
Od.12.166 τόφρα δὲ καρπαλίμως ἐξίκετο νηῦς ἐυεργὴς
Od.12.167 νῆσον Σειρήνοιιν· ἔπειγε γὰρ οὖρος ἀπήμων.
Od.12.168 αὐτίκʼ ἔπειτʼ ἄνεμος μὲν ἐπαύσατο ἠδὲ γαλήνη
Od.12.169 ἔπλετο νηνεμίη, κοίμησε δὲ κύματα δαίμων.
Od.12.170 ἀνστάντες δʼ ἕταροι νεὸς ἱστία μηρύσαντο
Od.12.171 καὶ τὰ μὲν ἐν νηὶ γλαφυρῇ θέσαν, οἱ δʼ ἐπʼ ἐρετμὰ
Od.12.172 ἑζόμενοι λεύκαινον ὕδωρ ξεστῇς ἐλάτῃσιν.
Od.12.173 αὐτὰρ ἐγὼ κηροῖο μέγαν τροχὸν ὀξέι χαλκῷ
Od.12.174 τυτθὰ διατμήξας χερσὶ στιβαρῇσι πίεζον·
Od.12.175 αἶψα δʼ ἰαίνετο κηρός, ἐπεὶ κέλετο μεγάλη ἲς
Od.12.176 Ἠελίου τʼ αὐγὴ Ὑπεριονίδαο ἄνακτος·
Od.12.177 ἑξείης δʼ ἑτάροισιν ἐπʼ οὔατα πᾶσιν ἄλειψα.
Od.12.178 οἱ δʼ ἐν νηί μʼ ἔδησαν ὁμοῦ χεῖράς τε πόδας τε
Od.12.179 ὀρθὸν ἐν ἱστοπέδῃ, ἐκ δʼ αὐτοῦ πείρατʼ ἀνῆπτον·
Od.12.180 αὐτοὶ δʼ ἑζόμενοι πολιὴν ἅλα τύπτον ἐρετμοῖς.
Od.12.181 ἀλλʼ ὅτε τόσσον ἀπῆμεν ὅσον τε γέγωνε βοήσας,
Od.12.182 ῥίμφα διώκοντες, τὰς δʼ οὐ λάθεν ὠκύαλος νηῦς
Od.12.183 ἐγγύθεν ὀρνυμένη, λιγυρὴν δʼ ἔντυνον ἀοιδήν·
Od.12.184 δεῦρʼ ἄγʼ ἰών, πολύαινʼ Ὀδυσεῦ, μέγα κῦδος Ἀχαιῶν,
Od.12.185 νῆα κατάστησον, ἵνα νωιτέρην ὄπ ἀκούσῃς.
Od.12.186 οὐ γάρ πώ τις τῇδε παρήλασε νηὶ μελαίνῃ,
Od.12.187 πρίν γʼ ἡμέων μελίγηρυν ἀπὸ στομάτων ὄπʼ ἀκοῦσαι,
Od.12.188 ἀλλʼ ὅ γε τερψάμενος νεῖται καὶ πλείονα εἰδώς.
Od.12.189 ἴδμεν γάρ τοι πάνθʼ ὅσʼ ἐνὶ Τροίῃ εὐρείῃ
Od.12.190 Ἀργεῖοι Τρῶές τε θεῶν ἰότητι μόγησαν,
Od.12.191 ἴδμεν δʼ, ὅσσα γένηται ἐπὶ χθονὶ πουλυβοτείρῃ.
Od.12.192 ὣς φάσαν ἱεῖσαι ὄπα κάλλιμον· αὐτὰρ ἐμὸν κῆρ
Od.12.193 ἤθελʼ ἀκουέμεναι, λῦσαί τʼ ἐκέλευον ἑταίρους
Od.12.194 ὀφρύσι νευστάζων· οἱ δὲ προπεσόντες ἔρεσσον.
Od.12.195 αὐτίκα δʼ ἀνστάντες Περιμήδης Εὐρύλοχός τε
Od.12.196 πλείοσί μʼ ἐν δεσμοῖσι δέον μᾶλλόν τε πίεζον.
Od.12.197 αὐτὰρ ἐπεὶ δὴ τάς γε παρήλασαν, οὐδʼ ἔτʼ ἔπειτα
Od.12.198 φθογγῆς Σειρήνων ἠκούομεν οὐδέ τʼ ἀοιδῆς,
Od.12.199 αἶψʼ ἀπὸ κηρὸν ἕλοντο ἐμοὶ ἐρίηρες ἑταῖροι,
Od.12.200 ὅν σφιν ἐπʼ ὠσὶν ἄλειψʼ, ἐμέ τʼ ἐκ δεσμῶν ἀνέλυσαν.
Od.12.201 ἀλλʼ ὅτε δὴ τὴν νῆσον ἐλείπομεν, αὐτίκʼ ἔπειτα
Od.12.202 καπνὸν καὶ μέγα κῦμα ἴδον καὶ δοῦπον ἄκουσα.
Od.12.203 τῶν δʼ ἄρα δεισάντων ἐκ χειρῶν ἔπτατʼ ἐρετμά,
Od.12.204 βόμβησαν δʼ ἄρα πάντα κατὰ ῥόον· ἔσχετο δʼ αὐτοῦ
Od.12.205 νηῦς, ἐπεὶ οὐκέτʼ ἐρετμὰ προήκεα χερσὶν ἔπειγον.
Od.12.206 αὐτὰρ ἐγὼ διὰ νηὸς ἰὼν ὤτρυνον ἑταίρους
Od.12.207 μειλιχίοις ἐπέεσσι παρασταδὸν ἄνδρα ἕκαστον·
Od.12.208 ὦ φίλοι, οὐ γάρ πώ τι κακῶν ἀδαήμονές εἰμεν·
Od.12.209 οὐ μὲν δὴ τόδε μεῖζον ἕπει κακόν, ἢ ὅτε Κύκλωψ
Od.12.210 εἴλει ἐνὶ σπῆι γλαφυρῷ κρατερῆφι βίηφιν·
Od.12.211 ἀλλὰ καὶ ἔνθεν ἐμῇ ἀρετῇ, βουλῇ τε νόῳ τε,
Od.12.212 ἐκφύγομεν, καί που τῶνδε μνήσεσθαι ὀίω.
Od.12.213 νῦν δʼ ἄγεθʼ, ὡς ἂν ἐγὼ εἴπω, πειθώμεθα πάντες.
Od.12.214 ὑμεῖς μὲν κώπῃσιν ἁλὸς ῥηγμῖνα βαθεῖαν
Od.12.215 τύπτετε κληίδεσσιν ἐφήμενοι, αἴ κέ ποθι Ζεὺς
Od.12.216 δώῃ τόνδε γʼ ὄλεθρον ὑπεκφυγέειν καὶ ἀλύξαι·
Od.12.217 σοὶ δέ, κυβερνῆθʼ, ὧδʼ ἐπιτέλλομαι· ἀλλʼ ἐνὶ θυμῷ
Od.12.218 βάλλευ, ἐπεὶ νηὸς γλαφυρῆς οἰήια νωμᾷς.
Od.12.219 τούτου μὲν καπνοῦ καὶ κύματος ἐκτὸς ἔεργε
Od.12.220 νῆα, σὺ δὲ σκοπέλου ἐπιμαίεο, μή σε λάθῃσι
Od.12.221 κεῖσʼ ἐξορμήσασα καὶ ἐς κακὸν ἄμμε βάλῃσθα.
Od.12.222 ὣς ἐφάμην, οἱ δʼ ὦκα ἐμοῖς ἐπέεσσι πίθοντο.
Od.12.223 Σκύλλην δʼ οὐκέτʼ ἐμυθεόμην, ἄπρηκτον ἀνίην,
Od.12.224 μή πώς μοι δείσαντες ἀπολλήξειαν ἑταῖροι
Od.12.225 εἰρεσίης, ἐντὸς δὲ πυκάζοιεν σφέας αὐτούς.
Od.12.226 καὶ τότε δὴ Κίρκης μὲν ἐφημοσύνης ἀλεγεινῆς
Od.12.227 λανθανόμην, ἐπεὶ οὔ τί μʼ ἀνώγει θωρήσσεσθαι·
Od.12.228 αὐτὰρ ἐγὼ καταδὺς κλυτὰ τεύχεα καὶ δύο δοῦρε
Od.12.229 μάκρʼ ἐν χερσὶν ἑλὼν εἰς ἴκρια νηὸς ἔβαινον
Od.12.230 πρῴρης· ἔνθεν γάρ μιν ἐδέγμην πρῶτα φανεῖσθαι
Od.12.231 Σκύλλην πετραίην, ἥ μοι φέρε πῆμʼ ἑτάροισιν.
Od.12.232 οὐδέ πῃ ἀθρῆσαι δυνάμην, ἔκαμον δέ μοι ὄσσε
Od.12.233 πάντῃ παπταίνοντι πρὸς ἠεροειδέα πέτρην.
Od.12.234 ἡμεῖς μὲν στεινωπὸν ἀνεπλέομεν γοόωντες·
Od.12.235 ἔνθεν μὲν Σκύλλη, ἑτέρωθι δὲ δῖα Χάρυβδις
Od.12.236 δεινὸν ἀνερροίβδησε θαλάσσης ἁλμυρὸν ὕδωρ.
Od.12.237 ἦ τοι ὅτʼ ἐξεμέσειε, λέβης ὣς ἐν πυρὶ πολλῷ
Od.12.238 πᾶσʼ ἀναμορμύρεσκε κυκωμένη, ὑψόσε δʼ ἄχνη
Od.12.239 ἄκροισι σκοπέλοισιν ἐπʼ ἀμφοτέροισιν ἔπιπτεν·
Od.12.240 ἀλλʼ ὅτʼ ἀναβρόξειε θαλάσσης ἁλμυρὸν ὕδωρ,
Od.12.241 πᾶσʼ ἔντοσθε φάνεσκε κυκωμένη, ἀμφὶ δὲ πέτρη
Od.12.242 δεινὸν ἐβεβρύχει, ὑπένερθε δὲ γαῖα φάνεσκε
Od.12.243 ψάμμῳ κυανέη· τοὺς δὲ χλωρὸν δέος ᾕρει.
Od.12.244 ἡμεῖς μὲν πρὸς τὴν ἴδομεν δείσαντες ὄλεθρον·
Od.12.245 τόφρα δέ μοι Σκύλλη γλαφυρῆς ἐκ νηὸς ἑταίρους
Od.12.246 ἓξ ἕλεθʼ, οἳ χερσίν τε βίηφί τε φέρτατοι ἦσαν.
Od.12.247 σκεψάμενος δʼ ἐς νῆα θοὴν ἅμα καὶ μεθʼ ἑταίρους
Od.12.248 ἤδη τῶν ἐνόησα πόδας καὶ χεῖρας ὕπερθεν
Od.12.249 ὑψόσʼ ἀειρομένων· ἐμὲ δὲ φθέγγοντο καλεῦντες
Od.12.250 ἐξονομακλήδην, τότε γʼ ὕστατον, ἀχνύμενοι κῆρ.
Od.12.251 ὡς δʼ ὅτʼ ἐπὶ προβόλῳ ἁλιεὺς περιμήκεϊ ῥάβδῳ
Od.12.252 ἰχθύσι τοῖς ὀλίγοισι δόλον κατὰ εἴδατα βάλλων
Od.12.253 ἐς πόντον προΐησι βοὸς κέρας ἀγραύλοιο,
Od.12.254 ἀσπαίροντα δʼ ἔπειτα λαβὼν ἔρριψε θύραζε,
Od.12.255 ὣς οἵ γʼ ἀσπαίροντες ἀείροντο προτὶ πέτρας·
Od.12.256 αὐτοῦ δʼ εἰνὶ θύρῃσι κατήσθιε κεκληγῶτας
Od.12.257 χεῖρας ἐμοὶ ὀρέγοντας ἐν αἰνῇ δηιοτῆτι·
Od.12.258 οἴκτιστον δὴ κεῖνο ἐμοῖς ἴδον ὀφθαλμοῖσι
Od.12.259 πάντων, ὅσσʼ ἐμόγησα πόρους ἁλὸς ἐξερεείνων.
Od.12.260 αὐτὰρ ἐπεὶ πέτρας φύγομεν δεινήν τε Χάρυβδιν
Od.12.261 Σκύλλην τʼ, αὐτίκʼ ἔπειτα θεοῦ ἐς ἀμύμονα νῆσον
Od.12.262 ἱκόμεθʼ· ἔνθα δʼ ἔσαν καλαὶ βόες εὐρυμέτωποι,
Od.12.263 πολλὰ δὲ ἴφια μῆλʼ Ὑπερίονος Ἠελίοιο.
Od.12.264 δὴ τότʼ ἐγὼν ἔτι πόντῳ ἐὼν ἐν νηὶ μελαίνῃ
Od.12.265 μυκηθμοῦ τʼ ἤκουσα βοῶν αὐλιζομενάων
Od.12.266 οἰῶν τε βληχήν· καί μοι ἔπος ἔμπεσε θυμῷ
Od.12.267 μάντηος ἀλαοῦ, Θηβαίου Τειρεσίαο,
Od.12.268 Κίρκης τʼ Αἰαίης, ἥ μοι μάλα πόλλʼ ἐπέτελλε
Od.12.269 νῆσον ἀλεύασθαι τερψιμβρότου Ἠελίοιο.
Od.12.270 δὴ τότʼ ἐγὼν ἑτάροισι μετηύδων ἀχνύμενος κῆρ·
Od.12.271 κέκλυτέ μευ μύθων κακά περ πάσχοντες ἑταῖροι,
Od.12.272 ὄφρʼ ὑμῖν εἴπω μαντήια Τειρεσίαο
Od.12.273 Κίρκης τʼ Αἰαίης, ἥ μοι μάλα πόλλʼ ἐπέτελλε
Od.12.274 νῆσον ἀλεύασθαι τερψιμβρότου Ἠελίοιο·
Od.12.275 ἔνθα γὰρ αἰνότατον κακὸν ἔμμεναι ἄμμιν ἔφασκεν.
Od.12.276 ἀλλὰ παρὲξ τὴν νῆσον ἐλαύνετε νῆα μέλαιναν.
Od.12.277 ὣς ἐφάμην, τοῖσιν δὲ κατεκλάσθη φίλον ἦτορ.
Od.12.278 αὐτίκα δʼ Εὐρύλοχος στυγερῷ μʼ ἠμείβετο μύθῳ·
Od.12.279 σχέτλιός εἰς, Ὀδυσεῦ· περί τοι μένος, οὐδέ τι γυῖα
Od.12.280 κάμνεις· ἦ ῥά νυ σοί γε σιδήρεα πάντα τέτυκται,
Od.12.281 ὅς ῥʼ ἑτάρους καμάτῳ ἁδηκότας ἠδὲ καὶ ὕπνῳ
Od.12.282 οὐκ ἐάᾳς γαίης ἐπιβήμεναι, ἔνθα κεν αὖτε
Od.12.283 νήσῳ ἐν ἀμφιρύτῃ λαρὸν τετυκοίμεθα δόρπον,
Od.12.284 ἀλλʼ αὔτως διὰ νύκτα θοὴν ἀλάλησθαι ἄνωγας
Od.12.285 νήσου ἀποπλαγχθέντας ἐν ἠεροειδέι πόντῳ.
Od.12.286 ἐκ νυκτῶν δʼ ἄνεμοι χαλεποί, δηλήματα νηῶν,
Od.12.287 γίγνονται· πῇ κέν τις ὑπεκφύγοι αἰπὺν ὄλεθρον,
Od.12.288 ἤν πως ἐξαπίνης ἔλθῃ ἀνέμοιο θύελλα,
Od.12.289 ἢ Νότου ἢ Ζεφύροιο δυσαέος, οἵ τε μάλιστα
Od.12.290 νῆα διαρραίουσι θεῶν ἀέκητι ἀνάκτων.
Od.12.291 ἀλλʼ ἦ τοι νῦν μὲν πειθώμεθα νυκτὶ μελαίνῃ
Od.12.292 δόρπον θʼ ὁπλισόμεσθα θοῇ παρὰ νηὶ μένοντες,
Od.12.293 ἠῶθεν δʼ ἀναβάντες ἐνήσομεν εὐρέι πόντῳ.
Od.12.294 ὣς ἔφατʼ Εὐρύλοχος, ἐπὶ δʼ ᾔνεον ἄλλοι ἑταῖροι.
Od.12.295 καὶ τότε δὴ γίγνωσκον ὃ δὴ κακὰ μήδετο δαίμων,
Od.12.296 καί μιν φωνήσας ἔπεα πτερόεντα προσηύδων·
Od.12.297 Εὐρύλοχʼ, ἦ μάλα δή με βιάζετε μοῦνον ἐόντα.
Od.12.298 ἀλλʼ ἄγε νῦν μοι πάντες ὀμόσσατε καρτερὸν ὅρκον·
Od.12.299 εἴ κέ τινʼ ἠὲ βοῶν ἀγέλην ἢ πῶυ μέγʼ οἰῶν
Od.12.300 εὕρωμεν, μή πού τις ἀτασθαλίῃσι κακῇσιν
Od.12.301 ἢ βοῦν ἠέ τι μῆλον ἀποκτάνῃ· ἀλλὰ ἕκηλοι
Od.12.302 ἐσθίετε βρώμην, τὴν ἀθανάτη πόρε Κίρκη.
Od.12.303 ὣς ἐφάμην, οἱ δʼ αὐτίκʼ ἀπώμνυον, ὡς ἐκέλευον.
Od.12.304 αὐτὰρ ἐπεί ῥʼ ὄμοσάν τε τελεύτησάν τε τὸν ὅρκον,
Od.12.305 στήσαμεν ἐν λιμένι γλαφυρῷ ἐυεργέα νῆα
Od.12.306 ἄγχʼ ὕδατος γλυκεροῖο, καὶ ἐξαπέβησαν ἑταῖροι
Od.12.307 νηός, ἔπειτα δὲ δόρπον ἐπισταμένως τετύκοντο.
Od.12.308 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.12.309 μνησάμενοι δὴ ἔπειτα φίλους ἔκλαιον ἑταίρους,
Od.12.310 οὓς ἔφαγε Σκύλλη γλαφυρῆς ἐκ νηὸς ἑλοῦσα·
Od.12.311 κλαιόντεσσι δὲ τοῖσιν ἐπήλυθε νήδυμος ὕπνος.
Od.12.312 ἦμος δὲ τρίχα νυκτὸς ἔην, μετὰ δʼ ἄστρα βεβήκει,
Od.12.313 ὦρσεν ἔπι ζαῆν ἄνεμον νεφεληγερέτα Ζεὺς
Od.12.314 λαίλαπι θεσπεσίῃ, σὺν δὲ νεφέεσσι κάλυψε
Od.12.315 γαῖαν ὁμοῦ καὶ πόντον· ὀρώρει δʼ οὐρανόθεν νύξ.
Od.12.316 ἦμος δʼ ἠριγένεια φάνη ῥοδοδάκτυλος Ἠώς,
Od.12.317 νῆα μὲν ὡρμίσαμεν κοῖλον σπέος εἰσερύσαντες.
Od.12.318 ἔνθα δʼ ἔσαν νυμφέων καλοὶ χοροὶ ἠδὲ θόωκοι·
Od.12.319 καὶ τότʼ ἐγὼν ἀγορὴν θέμενος μετὰ μῦθον ἔειπον·
Od.12.320 ὦ φίλοι, ἐν γὰρ νηὶ θοῇ βρῶσίς τε πόσις τε
Od.12.321 ἔστιν, τῶν δὲ βοῶν ἀπεχώμεθα, μή τι πάθωμεν·
Od.12.322 δεινοῦ γὰρ θεοῦ αἵδε βόες καὶ ἴφια μῆλα,
Od.12.323 Ἠελίου, ὃς πάντʼ ἐφορᾷ καὶ πάντʼ ἐπακούει.
Od.12.324 ὣς ἐφάμην, τοῖσιν δʼ ἐπεπείθετο θυμὸς ἀγήνωρ.
Od.12.325 μῆνα δὲ πάντʼ ἄλληκτος ἄη Νότος, οὐδέ τις ἄλλος
Od.12.326 γίγνετʼ ἔπειτʼ ἀνέμων εἰ μὴ Εὖρός τε Νότος τε.
Od.12.327 οἱ δʼ ἧος μὲν σῖτον ἔχον καὶ οἶνον ἐρυθρόν,
Od.12.328 τόφρα βοῶν ἀπέχοντο λιλαιόμενοι βιότοιο.
Od.12.329 ἀλλʼ ὅτε δὴ νηὸς ἐξέφθιτο ἤια πάντα,
Od.12.330 καὶ δὴ ἄγρην ἐφέπεσκον ἀλητεύοντες ἀνάγκῃ,
Od.12.331 ἰχθῦς ὄρνιθάς τε, φίλας ὅ τι χεῖρας ἵκοιτο,
Od.12.332 γναμπτοῖς ἀγκίστροισιν, ἔτειρε δὲ γαστέρα λιμός·
Od.12.333 δὴ τότʼ ἐγὼν ἀνὰ νῆσον ἀπέστιχον, ὄφρα θεοῖσιν
Od.12.334 εὐξαίμην, εἴ τίς μοι ὁδὸν φήνειε νέεσθαι.
Od.12.335 ἀλλʼ ὅτε δὴ διὰ νήσου ἰὼν ἤλυξα ἑταίρους,
Od.12.336 χεῖρας νιψάμενος, ὅθʼ ἐπὶ σκέπας ἦν ἀνέμοιο,
Od.12.337 ἠρώμην πάντεσσι θεοῖς οἳ Ὄλυμπον ἔχουσιν·
Od.12.338 οἱ δʼ ἄρα μοι γλυκὺν ὕπνον ἐπὶ βλεφάροισιν ἔχευαν.
Od.12.339 Εὐρύλοχος δʼ ἑτάροισι κακῆς ἐξήρχετο βουλῆς·
Od.12.340 κέκλυτέ μευ μύθων κακά περ πάσχοντες ἑταῖροι.
Od.12.341 πάντες μὲν στυγεροὶ θάνατοι δειλοῖσι βροτοῖσι,
Od.12.342 λιμῷ δʼ οἴκτιστον θανέειν καὶ πότμον ἐπισπεῖν.
Od.12.343 ἀλλʼ ἄγετʼ, Ἠελίοιο βοῶν ἐλάσαντες ἀρίστας
Od.12.344 ῥέξομεν ἀθανάτοισι, τοὶ οὐρανὸν εὐρὺν ἔχουσιν.
Od.12.345 εἰ δέ κεν εἰς Ἰθάκην ἀφικοίμεθα, πατρίδα γαῖαν,
Od.12.346 αἶψά κεν Ἠελίῳ Ὑπερίονι πίονα νηὸν
Od.12.347 τεύξομεν, ἐν δέ κε θεῖμεν ἀγάλματα πολλὰ καὶ ἐσθλά.
Od.12.348 εἰ δὲ χολωσάμενός τι βοῶν ὀρθοκραιράων
Od.12.349 νῆʼ ἐθέλῃ ὀλέσαι, ἐπὶ δʼ ἕσπωνται θεοὶ ἄλλοι,
Od.12.350 βούλομʼ ἅπαξ πρὸς κῦμα χανὼν ἀπὸ θυμὸν ὀλέσσαι,
Od.12.351 ἢ δηθὰ στρεύγεσθαι ἐὼν ἐν νήσῳ ἐρήμῃ.
Od.12.352 ὣς ἔφατʼ Εὐρύλοχος, ἐπὶ δʼ ᾔνεον ἄλλοι ἑταῖροι.
Od.12.353 αὐτίκα δʼ Ἠελίοιο βοῶν ἐλάσαντες ἀρίστας
Od.12.354 ἐγγύθεν, οὐ γὰρ τῆλε νεὸς κυανοπρῴροιο
Od.12.355 βοσκέσκονθʼ ἕλικες καλαὶ βόες εὐρυμέτωποι·
Od.12.356 τὰς δὲ περίστησάν τε καὶ εὐχετόωντο θεοῖσιν,
Od.12.357 φύλλα δρεψάμενοι τέρενα δρυὸς ὑψικόμοιο·
Od.12.358 οὐ γὰρ ἔχον κρῖ λευκὸν ἐυσσέλμου ἐπὶ νηός.
Od.12.359 αὐτὰρ ἐπεί ῥʼ εὔξαντο καὶ ἔσφαξαν καὶ ἔδειραν,
Od.12.360 μηρούς τʼ ἐξέταμον κατά τε κνίσῃ ἐκάλυψαν
Od.12.361 δίπτυχα ποιήσαντες, ἐπʼ αὐτῶν δʼ ὠμοθέτησαν.
Od.12.362 οὐδʼ εἶχον μέθυ λεῖψαι ἐπʼ αἰθομένοις ἱεροῖσιν,
Od.12.363 ἀλλʼ ὕδατι σπένδοντες ἐπώπτων ἔγκατα πάντα.
Od.12.364 αὐτὰρ ἐπεὶ κατὰ μῆρʼ ἐκάη καὶ σπλάγχνα πάσαντο,
Od.12.365 μίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν.
Od.12.366 καὶ τότε μοι βλεφάρων ἐξέσσυτο νήδυμος ὕπνος,
Od.12.367 βῆν δʼ ἰέναι ἐπὶ νῆα θοὴν καὶ θῖνα θαλάσσης.
Od.12.368 ἀλλʼ ὅτε δὴ σχεδὸν ἦα κιὼν νεὸς ἀμφιελίσσης,
Od.12.369 καὶ τότε με κνίσης ἀμφήλυθεν ἡδὺς ἀυτμή.
Od.12.370 οἰμώξας δὲ θεοῖσι μέγʼ ἀθανάτοισι γεγώνευν·
Od.12.371 Ζεῦ πάτερ ἠδʼ ἄλλοι μάκαρες θεοὶ αἰὲν ἐόντες,
Od.12.372 ἦ με μάλʼ εἰς ἄτην κοιμήσατε νηλέι ὕπνῳ.
Od.12.373 οἱ δʼ ἕταροι μέγα ἔργον ἐμητίσαντο μένοντες.
Od.12.374 ὠκέα δʼ Ἠελίῳ Ὑπερίονι ἄγγελος ἦλθε
Od.12.375 Λαμπετίη τανύπεπλος, ὅ οἱ βόας ἔκταμεν ἡμεῖς.
Od.12.376 αὐτίκα δʼ ἀθανάτοισι μετηύδα χωόμενος κῆρ·
Od.12.377 Ζεῦ πάτερ ἠδʼ ἄλλοι μάκαρες θεοὶ αἰὲν ἐόντες,
Od.12.378 τῖσαι δὴ ἑτάρους Λαερτιάδεω Ὀδυσῆος,
Od.12.379 οἵ μευ βοῦς ἔκτειναν ὑπέρβιον, ᾗσιν ἐγώ γε
Od.12.380 χαίρεσκον μὲν ἰὼν εἰς οὐρανὸν ἀστερόεντα,
Od.12.381 ἠδʼ ὁπότʼ ἂψ ἐπὶ γαῖαν ἀπʼ οὐρανόθεν προτραποίμην.
Od.12.382 εἰ δέ μοι οὐ τίσουσι βοῶν ἐπιεικέʼ ἀμοιβήν,
Od.12.383 δύσομαι εἰς Ἀίδαο καὶ ἐν νεκύεσσι φαείνω.
Od.12.384 τὸν δʼ ἀπαμειβόμενος προσέφη νεφεληγερέτα Ζεύς·
Od.12.385 Ἠέλιʼ, ἦ τοι μὲν σὺ μετʼ ἀθανάτοισι φάεινε
Od.12.386 καὶ θνητοῖσι βροτοῖσιν ἐπὶ ζείδωρον ἄρουραν·
Od.12.387 τῶν δέ κʼ ἐγὼ τάχα νῆα θοὴν ἀργῆτι κεραυνῷ
Od.12.388 τυτθὰ βαλὼν κεάσαιμι μέσῳ ἐνὶ οἴνοπι πόντῳ.
Od.12.389 ταῦτα δʼ ἐγὼν ἤκουσα Καλυψοῦς ἠυκόμοιο·
Od.12.390 ἡ δʼ ἔφη Ἑρμείαο διακτόρου αὐτὴ ἀκοῦσαι.
Od.12.391 αὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,
Od.12.392 νείκεον ἄλλοθεν ἄλλον ἐπισταδόν, οὐδέ τι μῆχος
Od.12.393 εὑρέμεναι δυνάμεσθα, βόες δʼ ἀποτέθνασαν ἤδη.
Od.12.394 τοῖσιν δʼ αὐτίκʼ ἔπειτα θεοὶ τέραα προύφαινον·
Od.12.395 εἷρπον μὲν ῥινοί, κρέα δʼ ἀμφʼ ὀβελοῖσι μεμύκει,
Od.12.396 ὀπταλέα τε καὶ ὠμά, βοῶν δʼ ὣς γίγνετο φωνή.
Od.12.397 ἑξῆμαρ μὲν ἔπειτα ἐμοὶ ἐρίηρες ἑταῖροι
Od.12.398 δαίνυντʼ Ἠελίοιο βοῶν ἐλάσαντες ἀρίστας·
Od.12.399 ἀλλʼ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,
Od.12.400 καὶ τότʼ ἔπειτʼ ἄνεμος μὲν ἐπαύσατο λαίλαπι θύων,
Od.12.401 ἡμεῖς δʼ αἶψʼ ἀναβάντες ἐνήκαμεν εὐρέι πόντῳ,
Od.12.402 ἱστὸν στησάμενοι ἀνά θʼ ἱστία λεύκʼ ἐρύσαντες.
Od.12.403 ἀλλʼ ὅτε δὴ τὴν νῆσον ἐλείπομεν, οὐδέ τις ἄλλη
Od.12.404 φαίνετο γαιάων, ἀλλʼ οὐρανὸς ἠδὲ θάλασσα,
Od.12.405 δὴ τότε κυανέην νεφέλην ἔστησε Κρονίων
Od.12.406 νηὸς ὕπερ γλαφυρῆς, ἤχλυσε δὲ πόντος ὑπʼ αὐτῆς.
Od.12.407 ἡ δʼ ἔθει οὐ μάλα πολλὸν ἐπὶ χρόνον· αἶψα γὰρ ἦλθε
Od.12.408 κεκληγὼς Ζέφυρος μεγάλῃ σὺν λαίλαπι θύων,
Od.12.409 ἱστοῦ δὲ προτόνους ἔρρηξʼ ἀνέμοιο θύελλα
Od.12.410 ἀμφοτέρους· ἱστὸς δʼ ὀπίσω πέσεν, ὅπλα τε πάντα
Od.12.411 εἰς ἄντλον κατέχυνθʼ. ὁ δʼ ἄρα πρυμνῇ ἐνὶ νηὶ
Od.12.412 πλῆξε κυβερνήτεω κεφαλήν, σὺν δʼ ὀστέʼ ἄραξε
Od.12.413 πάντʼ ἄμυδις κεφαλῆς· ὁ δʼ ἄρʼ ἀρνευτῆρι ἐοικὼς
Od.12.414 κάππεσʼ ἀπʼ ἰκριόφιν, λίπε δʼ ὀστέα θυμὸς ἀγήνωρ.
Od.12.415 Ζεὺς δʼ ἄμυδις βρόντησε καὶ ἔμβαλε νηὶ κεραυνόν·
Od.12.416 ἡ δʼ ἐλελίχθη πᾶσα Διὸς πληγεῖσα κεραυνῷ,
Od.12.417 ἐν δὲ θεείου πλῆτο, πέσον δʼ ἐκ νηὸς ἑταῖροι.
Od.12.418 οἱ δὲ κορώνῃσιν ἴκελοι περὶ νῆα μέλαιναν
Od.12.419 κύμασιν ἐμφορέοντο, θεὸς δʼ ἀποαίνυτο νόστον.
Od.12.420 αὐτὰρ ἐγὼ διὰ νηὸς ἐφοίτων, ὄφρʼ ἀπὸ τοίχους
Od.12.421 λῦσε κλύδων τρόπιος, τὴν δὲ ψιλὴν φέρε κῦμα,
Od.12.422 ἐκ δέ οἱ ἱστὸν ἄραξε ποτὶ τρόπιν. αὐτὰρ ἐπʼ αὐτῷ
Od.12.423 ἐπίτονος βέβλητο, βοὸς ῥινοῖο τετευχώς·
Od.12.424 τῷ ῥʼ ἄμφω συνέεργον, ὁμοῦ τρόπιν ἠδὲ καὶ ἱστόν,
Od.12.425 ἑζόμενος δʼ ἐπὶ τοῖς φερόμην ὀλοοῖς ἀνέμοισιν.
Od.12.426 ἔνθʼ ἦ τοι Ζέφυρος μὲν ἐπαύσατο λαίλαπι θύων,
Od.12.427 ἦλθε δʼ ἐπὶ Νότος ὦκα, φέρων ἐμῷ ἄλγεα θυμῷ,
Od.12.428 ὄφρʼ ἔτι τὴν ὀλοὴν ἀναμετρήσαιμι Χάρυβδιν.
Od.12.429 παννύχιος φερόμην, ἅμα δʼ ἠελίῳ ἀνιόντι
Od.12.430 ἦλθον ἐπὶ Σκύλλης σκόπελον δεινήν τε Χάρυβδιν.
Od.12.431 ἡ μὲν ἀνερροίβδησε θαλάσσης ἁλμυρὸν ὕδωρ·
Od.12.432 αὐτὰρ ἐγὼ ποτὶ μακρὸν ἐρινεὸν ὑψόσʼ ἀερθείς,
Od.12.433 τῷ προσφὺς ἐχόμην ὡς νυκτερίς. οὐδέ πῃ εἶχον
Od.12.434 οὔτε στηρίξαι ποσὶν ἔμπεδον οὔτʼ ἐπιβῆναι·
Od.12.435 ῥίζαι γὰρ ἑκὰς εἶχον, ἀπήωροι δʼ ἔσαν ὄζοι,
Od.12.436 μακροί τε μεγάλοι τε, κατεσκίαον δὲ Χάρυβδιν.
Od.12.437 νωλεμέως δʼ ἐχόμην, ὄφρʼ ἐξεμέσειεν ὀπίσσω
Od.12.438 ἱστὸν καὶ τρόπιν αὖτις· ἐελδομένῳ δέ μοι ἦλθον
Od.12.439 ὄψʼ· ἦμος δʼ ἐπὶ δόρπον ἀνὴρ ἀγορῆθεν ἀνέστη
Od.12.440 κρίνων νείκεα πολλὰ δικαζομένων αἰζηῶν,
Od.12.441 τῆμος δὴ τά γε δοῦρα Χαρύβδιος ἐξεφαάνθη.
Od.12.442 ἧκα δʼ ἐγὼ καθύπερθε πόδας καὶ χεῖρε φέρεσθαι,
Od.12.443 μέσσῳ δʼ ἐνδούπησα παρὲξ περιμήκεα δοῦρα,
Od.12.444 ἑζόμενος δʼ ἐπὶ τοῖσι διήρεσα χερσὶν ἐμῇσι.
Od.12.445 Σκύλλην δʼ οὐκέτʼ ἔασε πατὴρ ἀνδρῶν τε θεῶν τε
Od.12.446 εἰσιδέειν· οὐ γάρ κεν ὑπέκφυγον αἰπὺν ὄλεθρον.
Od.12.447 ἔνθεν δʼ ἐννῆμαρ φερόμην, δεκάτῃ δέ με νυκτὶ
Od.12.448 νῆσον ἐς Ὠγυγίην πέλασαν θεοί, ἔνθα Καλυψὼ
Od.12.449 ναίει ἐυπλόκαμος, δεινὴ θεὸς αὐδήεσσα,
Od.12.450 ἥ μʼ ἐφίλει τʼ ἐκόμει τε. τί τοι τάδε μυθολογεύω;
Od.12.451 ἤδη γάρ τοι χθιζὸς ἐμυθεόμην ἐνὶ οἴκῳ
Od.12.452 σοί τε καὶ ἰφθίμῃ ἀλόχῳ· ἐχθρὸν δέ μοί ἐστιν
Od.12.453 αὖτις ἀριζήλως εἰρημένα μυθολογεύειν.
Od.13.1 ὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ,
Od.13.2 κηληθμῷ δʼ ἔσχοντο κατὰ μέγαρα σκιόεντα.
Od.13.3 τὸν δʼ αὖτʼ Ἀλκίνοος ἀπαμείβετο φώνησέν τε·
Od.13.4 ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,
Od.13.5 ὑψερεφές, τῷ σʼ οὔ τι παλιμπλαγχθέντα γʼ ὀΐω
Od.13.6 ἂψ ἀπονοστήσειν, εἰ καὶ μάλα πολλὰ πέπονθας.
Od.13.7 ὑμέων δʼ ἀνδρὶ ἑκάστῳ ἐφιέμενος τάδε εἴρω,
Od.13.8 ὅσσοι ἐνὶ μεγάροισι γερούσιον αἴθοπα οἶνον
Od.13.9 αἰεὶ πίνετʼ ἐμοῖσιν, ἀκουάζεσθε δʼ ἀοιδοῦ.
Od.13.10 εἵματα μὲν δὴ ξείνῳ ἐϋξέστῃ ἐνὶ χηλῷ
Od.13.11 κεῖται καὶ χρυσὸς πολυδαίδαλος ἄλλα τε πάντα
Od.13.12 δῶρʼ, ὅσα Φαιήκων βουληφόροι ἐνθάδʼ ἔνεικαν·
Od.13.13 ἀλλʼ ἄγε οἱ δῶμεν τρίποδα μέγαν ἠδὲ λέβητα
Od.13.14 ἀνδρακάς· ἡμεῖς δʼ αὖτε ἀγειρόμενοι κατὰ δῆμον
Od.13.15 τισόμεθʼ· ἀργαλέον γὰρ ἕνα προικὸς χαρίσασθαι.
Od.13.16 ὣς ἔφατʼ Ἀλκίνοος, τοῖσιν δʼ ἐπιὴνδανε μῦθος.
Od.13.17 οἱ μὲν κακκείοντες ἔβαν οἶκόνδε ἕκαστος,
Od.13.18 ἦμος δʼ ἠριγένεια φάνη ῥοδοδάκτυλος Ἠώς,
Od.13.19 νῆάδʼ ἐπεσσεύοντο, φέρον δʼ εὐήνορα χαλκόν.
Od.13.20 καὶ τὰ μὲν εὖ κατέθηχʼ ἱερὸν μένος Ἀλκινόοιο,
Od.13.21 αὐτὸς ἰὼν διὰ νηὸς ὑπὸ ζυγά, μή τινʼ ἑταίρων
Od.13.22 βλάπτοι ἐλαυνόντων, ὁπότε σπερχοίατʼ ἐρετμοῖς.
Od.13.23 οἱ δʼ εἰς Ἀλκινόοιο κίον καὶ δαῖτʼ ἀλέγυνον.
Od.13.24 τοῖσι δὲ βοῦν ἱέρευσʼ ἱερὸν μένος Ἀλκινόοιο
Od.13.25 Ζηνὶ κελαινεφέϊ Κρονίδῃ, ὃς πᾶσιν ἀνάσσει.
Od.13.26 μῆρα δὲ κήαντες δαίνυντʼ ἐρικυδέα δαῖτα
Od.13.27 τερπόμενοι· μετὰ δέ σφιν ἐμέλπετο θεῖος ἀοιδός,
Od.13.28 Δημόδοκος, λαοῖσι τετιμένος. αὐτὰρ Ὀδυσσεὺς
Od.13.29 πολλὰ πρὸς ἠέλιον κεφαλὴν τρέπε παμφανόωντα,
Od.13.30 δῦναι ἐπειγόμενος· δὴ γὰρ μενέαινε νέεσθαι.
Od.13.31 ὡς δʼ ὅτʼ ἀνὴρ δόρποιο λιλαίεται, ᾧ τε πανῆμαρ
Od.13.32 νειὸν ἀνʼ ἕλκητον βόε οἴνοπε πηκτὸν ἄροτρον·
Od.13.33 ἀσπασίως δʼ ἄρα τῷ κατέδυ φάος ἠελίοιο
Od.13.34 δόρπον ἐποίχεσθαι, βλάβεται δέ τε γούνατʼ ἰόντι·
Od.13.35 ὣς Ὀδυσῆʼ ἀσπαστὸν ἔδυ φάος ἠελίοιο.
Od.13.36 αἶψα δὲ Φαιήκεσσι φιληρέτμοισι μετηύδα,
Od.13.37 Ἀλκινόῳ δὲ μάλιστα πιφαυσκόμενος φάτο μῦθον·
Od.13.38 Ἀλκίνοε κρεῖον, πάντων ἀριδείκετε λαῶν,
Od.13.39 πέμπετέ με σπείσαντες ἀπήμονα, χαίρετε δʼ αὐτοί·
Od.13.40 ἤδη γὰρ τετέλεσται ἅ μοι φίλος ἤθελε θυμός,
Od.13.41 πομπὴ καὶ φίλα δῶρα, τά μοι θεοὶ Οὐρανίωνες
Od.13.42 ὄλβια ποιήσειαν· ἀμύμονα δʼ οἴκοι ἄκοιτιν
Od.13.43 νοστήσας εὕροιμι σὺν ἀρτεμέεσσι φίλοισιν.
Od.13.44 ὑμεῖς δʼ αὖθι μένοντες ἐϋφραίνοιτε γυναῖκας
Od.13.45 κουριδίας καὶ τέκνα· θεοὶ δʼ ἀρετὴν ὀπάσειαν
Od.13.46 παντοίην, καὶ μή τι κακὸν μεταδήμιον εἴη.
Od.13.47 ὣς ἔφαθʼ, οἱ δʼ ἄρα πάντες ἐπῄνεον ἠδʼ ἐκέλευον
Od.13.48 πεμπέμεναι τὸν ξεῖνον, ἐπεὶ κατὰ μοῖραν ἔειπεν.
Od.13.49 καὶ τότε κήρυκα προσέφη μένος Ἀλκινόοιο·
Od.13.50 Ποντόνοε, κρητῆρα κερασσάμενος μέθυ νεῖμον
Od.13.51 πᾶσιν ἀνὰ μέγαρον, ὄφρʼ εὐξάμενοι Διὶ πατρὶ
Od.13.52 τὸν ξεῖνον πέμπωμεν ἑὴν ἐς πατρίδα γαῖαν.
Od.13.53 ὣς φάτο, Ποντόνοος δὲ μελίφρονα οἶνον ἐκίρνα,
Od.13.54 νώμησεν δʼ ἄρα πᾶσιν ἐπισταδόν· οἱ δὲ θεοῖσιν
Od.13.55 ἔσπεισαν μακάρεσσι, τοὶ οὐρανὸν εὐρὺν ἔχουσιν,
Od.13.56 αὐτόθεν ἐξ ἑδρέων. ἀνὰ δʼ ἵστατο δῖος Ὀδυσσεύς,
Od.13.57 Ἀρήτῃ δʼ ἐν χειρὶ τίθει δέπας ἀμφικύπελλον,
Od.13.58 καί μιν φωνήσας ἔπεα πτερόεντα προσηύδα·
Od.13.59 χαῖρέ μοι, ὦ βασίλεια, διαμπερές, εἰς ὅ κε γῆρας
Od.13.60 ἔλθῃ καὶ θάνατος, τά τʼ ἐπʼ ἀνθρώποισι πέλονται.
Od.13.61 αὐτὰρ ἐγὼ νέομαι· σὺ δὲ τέρπεο τῷδʼ ἐνὶ οἴκῳ
Od.13.62 παισί τε καὶ λαοῖσι καὶ Ἀλκινόῳ βασιλῆϊ.
Od.13.63 ὣς εἰπὼν ὑπὲρ οὐδὸν ἐβήσετο δῖος Ὀδυσσεύς,
Od.13.64 τῷ δʼ ἅμα κήρυκα προΐει μένος Ἀλκινόοιο,
Od.13.65 ἡγεῖσθαι ἐπὶ νῆα θοὴν καὶ θῖνα θαλάσσης·
Od.13.66 Ἀρήτη δʼ ἄρα οἱ δμῳὰς ἅμʼ ἔπεμπε γυναῖκας,
Od.13.67 τὴν μὲν φᾶρος ἔχουσαν ἐϋπλυνὲς ἠδὲ χιτῶνα,
Od.13.68 τὴν δʼ ἑτέρην χηλὸν πυκινὴν ἅμʼ ὄπασσε κομίζειν·
Od.13.69 ἡ δʼ ἄλλη σῖτόν τʼ ἔφερεν καὶ οἶνον ἐρυθρόν.
Od.13.70 αὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,
Od.13.71 αἶψα τά γʼ ἐν νηῒ γλαφυρῇ πομπῆες ἀγαυοὶ
Od.13.72 δεξάμενοι κατέθεντο, πόσιν καὶ βρῶσιν ἅπασαν·
Od.13.73 κὰδ δʼ ἄρʼ Ὀδυσσῆϊ στόρεσαν ῥῆγός τε λίνον τε
Od.13.74 νηὸς ἐπʼ ἰκριόφιν γλαφυρῆς, ἵνα νήγρετον εὕδοι,
Od.13.75 πρυμνῆς· ἂν δὲ καὶ αὐτὸς ἐβήσετο καὶ κατέλεκτο
Od.13.76 σιγῇ· τοὶ δὲ καθῖζον ἐπὶ κληῗσιν ἕκαστοι
Od.13.77 κόσμῳ, πεῖσμα δʼ ἔλυσαν ἀπὸ τρητοῖο λίθοις.
Od.13.78 εὖθʼ οἱ ἀνακλινθέντες ἀνερρίπτουν ἅλα πηδῷ,
Od.13.79 καὶ τῷ νήδυμος ὕπνος ἐπὶ βλεφάροισιν ἔπιπτε,
Od.13.80 νήγρετος, ἥδιστος, θανάτῳ ἄγχιστα ἐοικώς.
Od.13.81 ἡ δʼ, ὥς τʼ ἐν πεδίῳ τετράοροι ἄρσενες ἵπποι,
Od.13.82 πάντες ἅμʼ ὁρμηθέντες ὑπὸ πληγῇσιν ἱμάσθλης,
Od.13.83 ὑψόσʼ ἀειρόμενοι ῥίμφα πρήσσουσι κέλευθον,
Od.13.84 ὣς ἄρα τῆς πρύμνη μὲν ἀείρετο, κῦμα δʼ ὄπισθε
Od.13.85 πορφύρεον μέγα θῦε πολυφλοίσβοιο θαλάσσης.
Od.13.86 ἡ δὲ μάλʼ ἀσφαλέως θέεν ἔμπεδον· οὐδέ κεν ἴρηξ
Od.13.87 κίρκος ὁμαρτήσειεν, ἐλαφρότατος πετεηνῶν.
Od.13.88 ὣς ἡ ῥίμφα θέουσα θαλάσσης κύματʼ ἔταμνεν,
Od.13.89 ἄνδρα φέρουσα θεοῖς ἐναλίγκια μήδεʼ ἔχοντα·
Od.13.90 ὃς πρὶν μὲν μάλα πολλὰ πάθʼ ἄλγεα ὃν κατὰ θυμὸν
Od.13.91 ἀνδρῶν τε πτολέμους ἀλεγεινά τε κύματα πείρων,
Od.13.92 δὴ τότε γʼ ἀτρέμας εὗδε, λελασμένος ὅσσʼ ἐπεπόνθει.
Od.13.93 εὖτʼ ἀστὴρ ὑπερέσχε φαάντατος, ὅς τε μάλιστα
Od.13.94 ἔρχεται ἀγγέλλων φάος Ἠοῦς ἠριγενείης,
Od.13.95 τῆμος δὴ νήσῳ προσεπίλνατο ποντοπόρος νηῦς.
Od.13.96 Φόρκυνος δέ τίς ἐστι λιμήν, ἁλίοιο γέροντος,
Od.13.97 ἐν δήμῳ Ἰθάκης· δύο δὲ προβλῆτες ἐν αὐτῷ
Od.13.98 ἀκταὶ ἀπορρῶγες, λιμένος ποτιπεπτηυῖαι,
Od.13.99 αἵ τʼ ἀνέμων σκεπόωσι δυσαήων μέγα κῦμα
Od.13.100 ἔκτοθεν· ἔντοσθεν δέ τʼ ἄνευ δεσμοῖο μένουσι
Od.13.101 νῆες ἐΰσσελμοι, ὅτʼ ἂν ὅρμου μέτρον ἵκωνται.
Od.13.102 αὐτὰρ ἐπὶ κρατὸς λιμένος τανύφυλλος ἐλαίη,
Od.13.103 ἀγχόθι δʼ αὐτῆς ἄντρον ἐπήρατον ἠεροειδές,
Od.13.104 ἱρὸν νυμφάων αἱ νηϊάδες καλέονται.
Od.13.105 ἐν δὲ κρητῆρές τε καὶ ἀμφιφορῆες ἔασιν
Od.13.106 λάϊνοι· ἔνθα δʼ ἔπειτα τιθαιβώσσουσι μέλισσαι.
Od.13.107 ἐν δʼ ἱστοὶ λίθεοι περιμήκεες, ἔνθα τε νύμφαι
Od.13.108 φάρεʼ ὑφαίνουσιν ἁλιπόρφυρα, θαῦμα ἰδέσθαι·
Od.13.109 ἐν δʼ ὕδατʼ ἀενάοντα. δύω δέ τέ οἱ θύραι εἰσίν,
Od.13.110 αἱ μὲν πρὸς Βορέαο καταιβαταὶ ἀνθρώποισιν,
Od.13.111 αἱ δʼ αὖ πρὸς Νότου εἰσὶ θεώτεραι· οὐδέ τι κείνῃ
Od.13.112 ἄνδρες ἐσέρχονται, ἀλλʼ ἀθανάτων ὁδός ἐστιν.
Od.13.113 ἔνθʼ οἵ γʼ εἰσέλασαν, πρὶν εἰδότες· ἡ μὲν ἔπειτα
Od.13.114 ἠπείρῳ ἐπέκελσεν, ὅσον τʼ ἐπὶ ἥμισυ πάσης,
Od.13.115 σπερχομένη· τοῖον γὰρ ἐπείγετο χέρσʼ ἐρετάων·
Od.13.116 οἱ δʼ ἐκ νηὸς βάντες ἐϋζύγου ἤπειρόνδε
Od.13.117 πρῶτον Ὀδυσσῆα γλαφυρῆς ἐκ νηὸς ἄειραν
Od.13.118 αὐτῷ σύν τε λίνῳ καὶ ῥήγεϊ σιγαλόεντι,
Od.13.119 κὰδ δʼ ἄρʼ ἐπὶ ψαμάθῳ ἔθεσαν δεδμημένον ὕπνῳ,
Od.13.120 ἐκ δὲ κτήματʼ ἄειραν, ἅ οἱ Φαίηκες ἀγαυοὶ
Od.13.121 ὤπασαν οἴκαδʼ ἰόντι διὰ μεγάθυμον Ἀθήνην.
Od.13.122 καὶ τὰ μὲν οὖν παρὰ πυθμένʼ ἐλαίης ἀθρόα θῆκαν
Od.13.123 ἐκτὸς ὁδοῦ, μή πώς τις ὁδιτάων ἀνθρώπων,
Od.13.124 πρίν γʼ Ὀδυσῆʼ ἔγρεσθαι, ἐπελθὼν δηλήσαιτο·
Od.13.125 αὐτοὶ δʼ αὖτʼ οἶκόνδε πάλιν κίον. οὐδʼ ἐνοσίχθων
Od.13.126 λήθετʼ ἀπειλάων, τὰς ἀντιθέῳ Ὀδυσῆϊ
Od.13.127 πρῶτον ἐπηπείλησε, Διὸς δʼ ἐξείρετο βουλήν·
Od.13.128 Ζεῦ πάτερ, οὐκέτʼ ἐγώ γε μετʼ ἀθανάτοισι θεοῖσι
Od.13.129 τιμήεις ἔσομαι, ὅτε με βροτοὶ οὔ τι τίουσιν,
Od.13.130 Φαίηκες, τοί πέρ τοι ἐμῆς ἔξ εἰσι γενέθλης.
Od.13.131 καὶ γὰρ νῦν Ὀδυσῆʼ ἐφάμην κακὰ πολλὰ παθόντα
Od.13.132 οἴκαδʼ ἐλεύσεσθαι· νόστον δέ οἱ οὔ ποτʼ ἀπηύρων
Od.13.133 πάγχυ, ἐπεὶ σὺ πρῶτον ὑπέσχεο καὶ κατένευσας.
Od.13.134 οἱ δʼ εὕδοντʼ ἐν νηῒ θοῇ ἐπὶ πόντον ἄγοντες
Od.13.135 κάτθεσαν εἰν Ἰθάκῃ, ἔδοσαν δέ οἱ ἄσπετα δῶρα,
Od.13.136 χαλκόν τε χρυσόν τε ἅλις ἐσθῆτά θʼ ὑφαντήν,
Od.13.137 πόλλʼ, ὅσʼ ἂν οὐδέ ποτε Τροίης ἐξήρατʼ Ὀδυσσεύς,
Od.13.138 εἴ περ ἀπήμων ἦλθε, λαχὼν ἀπὸ ληΐδος αἶσαν.
Od.13.139 τὸν δʼ ἀπαμειβόμενος προσέφη νεφεληγερέτα Ζεὺς·
Od.13.140 ὢ πόποι, ἐννοσίγαιʼ εὐρυσθενές, οἷον ἔειπες.
Od.13.141 οὔ τί σʼ ἀτιμάζουσι θεοί· χαλεπὸν δέ κεν εἴη
Od.13.142 πρεσβύτατον καὶ ἄριστον ἀτιμίῃσιν ἰάλλειν.
Od.13.143 ἀνδρῶν δʼ εἴ πέρ τίς σε βίῃ καὶ κάρτεϊ εἴκων
Od.13.144 οὔ τι τίει. σοὶ δʼ ἐστὶ καὶ ἐξοπίσω τίσις αἰεί.
Od.13.145 ἔρξον ὅπως ἐθέλεις καί τοι φίλον ἔπλετο θυμῷ.
Od.13.146 τὸν δʼ ἠμείβετʼ ἔπειτα Ποσειδάων ἐνοσίχθων·
Od.13.147 αἶψά κʼ ἐγὼν ἔρξαιμι, κελαινεφές, ὡς ἀγορεύεις·
Od.13.148 ἀλλὰ σὸν αἰεὶ θυμὸν ὀπίζομαι ἠδʼ ἀλεείνω.
Od.13.149 νῦν αὖ Φαιήκων ἐθέλω περικαλλέα νῆα,
Od.13.150 ἐκ πομπῆς ἀνιοῦσαν, ἐν ἠεροειδέϊ πόντῳ
Od.13.151 ῥαῖσαι, ἵνʼ ἤδη σχῶνται, ἀπολλήξωσι δὲ πομπῆς
Od.13.152 ἀνθρώπων, μέγα δέ σφιν ὄρος πόλει ἀμφικαλύψαι.
Od.13.153 τὸν δʼ ἀπαμειβόμενος προσέφη νεφεληγερέτα Ζεύς·
Od.13.154 ὢ πέπον, ὡς μὲν ἐμῷ θυμῷ δοκεῖ εἶναι ἄριστα,
Od.13.155 ὁππότε κεν δὴ πάντες ἐλαυνομένην προΐδωνται
Od.13.156 λαοὶ ἀπὸ πτόλιος, θεῖναι λίθον ἐγγύθι γαίης
Od.13.157 νηῒ θοῇ ἴκελον, ἵνα θαυμάζωσιν ἅπαντες
Od.13.158 ἄνθρωποι, μέγα δέ σφιν ὄρος πόλει ἀμφικαλύψαι.
Od.13.159 αὐτὰρ ἐπεὶ τό γʼ ἄκουσε Ποσειδάων ἐνοσίχθων,
Od.13.160 βῆ ῥʼ ἴμεν ἐς Σχερίην, ὅθι Φαίηκες γεγάασιν.
Od.13.161 ἔνθʼ ἔμενʼ· ἡ δὲ μάλα σχεδὸν ἤλυθε ποντοπόρος νηῦς
Od.13.162 ῥίμφα διωκομένη· τῆς δὲ σχεδὸν ἦλθʼ ἐνοσίχθων,
Od.13.163 ὅς μιν λᾶαν ἔθηκε καὶ ἐρρίζωσεν ἔνερθε
Od.13.164 χειρὶ καταπρηνεῖ ἐλάσας· ὁ δὲ νόσφι βεβήκει.
Od.13.165 οἱ δὲ πρὸς ἀλλήλους ἔπεα πτερόεντʼ ἀγόρευον
Od.13.166 Φαίηκες δολιχήρετμοι, ναυσίκλυτοι ἄνδρες.
Od.13.167 ὧδε δέ τις εἴπεσκεν ἰδὼν ἐς πλησίον ἄλλον·
Od.13.168 ὤ μοι, τίς δὴ νῆα θοὴν ἐπέδησʼ ἐνὶ πόντῳ
Od.13.169 οἴκαδʼ ἐλαυνομένην; καὶ δὴ προὐφαίνετο πᾶσα.
Od.13.170 ὣς ἄρα τις εἴπεσκε· τὰ δʼ οὐκ ἴσαν ὡς ἐτέτυκτο.
Od.13.171 τοῖσιν δʼ Ἀλκίνοος ἀγορήσατο καὶ μετέειπεν·
Od.13.172 ὢ πόποι, ἦ μάλα δή με παλαίφατα θέσφαθʼ ἱκάνει
Od.13.173 πατρὸς ἐμοῦ, ὃς ἔφασκε Ποσειδάωνʼ ἀγάσασθαι
Od.13.174 ἡμῖν, οὕνεκα πομποὶ ἀπήμονές εἰμεν ἁπάντων.
Od.13.175 φῆ ποτὲ Φαιήκων ἀνδρῶν περικαλλέα, νῆα,
Od.13.176 ἐκ πομπῆς ἀνιοῦσαν, ἐν ἠεροειδέϊ πόντῳ
Od.13.177 ῥαισέμεναι, μέγα δʼ ἧμιν ὄρος πόλει ἀμφικαλύψειν.
Od.13.178 ὣς ἀγόρευʼ ὁ γέρων· τὰ δὲ δὴ νῦν πάντα τελεῖται.
Od.13.179 ἀλλʼ ἄγεθʼ, ὡς ἂν ἐγὼ εἴπω, πειθώμεθα πάντες·
Od.13.180 πομπῆς μὲν παύσασθε βροτῶν, ὅτε κέν τις ἵκηται
Od.13.181 ἡμέτερον προτὶ ἄστυ· Ποσειδάωνι δὲ ταύρους
Od.13.182 δώδεκα κεκριμένους ἱερεύσομεν, αἴ κʼ ἐλεήσῃ,
Od.13.183 μηδʼ ἡμῖν περίμηκες ὄρος πόλει ἀμφικαλύψῃ.
Od.13.184 ὣς ἔφαθʼ, οἱ δʼ ἔδεισαν, ἑτοιμάσσαντο δὲ ταύρους.
Od.13.185 ὣς οἱ μέν ῥʼ εὔχοντο Ποσειδάωνι ἄνακτι
Od.13.186 δήμου Φαιήκων ἡγήτορες ἠδὲ μέδοντες,
Od.13.187 ἑσταότες περὶ βωμόν. ὁ δʼ ἔγρετο δῖος Ὀδυσσεὺς
Od.13.188 εὕδων ἐν γαίῃ πατρωΐῃ, οὐδέ μιν ἔγνω,
Od.13.189 ἤδη δὴν ἀπεών· περὶ γὰρ θεὸς ἠέρα χεῦε
Od.13.190 Παλλὰς Ἀθηναίη, κούρη Διός, ὄφρα μιν αὐτὸν
Od.13.191 ἄγνωστον τεύξειεν ἕκαστά τε μυθήσαιτο,
Od.13.192 μή μιν πρὶν ἄλοχος γνοίη ἀστοί τε φίλοι τε,
Od.13.193 πρὶν πᾶσαν μνηστῆρας ὑπερβασίην ἀποτῖσαι.
Od.13.194 τοὔνεκʼ ἄρʼ ἀλλοειδέα φαινέσκετο πάντα ἄνακτι,
Od.13.195 ἀτραπιτοί τε διηνεκέες λιμένες τε πάνορμοι
Od.13.196 πέτραι τʼ ἠλίβατοι καὶ δένδρεα τηλεθόωντα.
Od.13.197 στῆ δʼ ἄρʼ ἀναΐξας καί ῥʼ εἴσιδε πατρίδα γαῖαν·
Od.13.198 ᾤμωξέν τʼ ἄρ ἔπειτα καὶ ὣ πεπλήγετο μηρὼ
Od.13.199 χερσὶ καταπρηνέσσʼ, ὀλοφυρόμενος δʼ ἔπος ηὔδα·
Od.13.200 ὤ μοι ἐγώ, τέων αὖτε βροτῶν ἐς γαῖαν ἱκάνω;
Od.13.201 ἦ ῥʼ οἵ γʼ ὑβρισταί τε καὶ ἄγριοι οὐδὲ δίκαιοι,
Od.13.202 ἦε φιλόξεινοι, καί σφιν νόος ἐστὶ θεουδής;
Od.13.203 πῇ δὴ χρήματα πολλὰ φέρω τάδε; πῇ τε καὶ αὐτὸς
Od.13.204 πλάζομαι; αἴθʼ ὄφελον μεῖναι παρὰ Φαιήκεσσιν
Od.13.205 αὐτοῦ· ἐγὼ δέ κεν ἄλλον ὑπερμενέων βασιλήων
Od.13.206 ἐξικόμην, ὅς κέν μʼ ἐφίλει καὶ ἔπεμπε νέεσθαι.
Od.13.207 νῦν δʼ οὔτʼ ἄρ πῃ θέσθαι ἐπίσταμαι, οὐδὲ μὲν αὐτοῦ
Od.13.208 καλλείψω, μή πώς μοι ἕλωρ ἄλλοισι γένηται.
Od.13.209 ὢ πόποι, οὐκ ἄρα πάντα νοήμονες οὐδὲ δίκαιοι
Od.13.210 ἦσαν Φαιήκων ἡγήτορες ἠδὲ μέδοντες,
Od.13.211 οἵ μʼ εἰς ἄλλην γαῖαν ἀπήγαγον, ἦ τέ μʼ ἔφαντο
Od.13.212 ἄξειν εἰς Ἰθάκην εὐδείελον, οὐδʼ ἐτέλεσσαν.
Od.13.213 Ζεὺς σφέας τίσαιτο ἱκετήσιος, ὅς τε καὶ ἄλλους
Od.13.214 ἀνθρώπους ἐφορᾷ καὶ τίνυται ὅς τις ἁμάρτῃ.
Od.13.215 ἀλλʼ ἄγε δὴ τὰ χρήματʼ ἀριθμήσω καὶ ἴδωμαι,
Od.13.216 μή τί μοι οἴχωνται κοίλης ἐπὶ νηὸς ἄγοντες.
Od.13.217 ὣς εἰπὼν τρίποδας περικαλλέας ἠδὲ λέβητας
Od.13.218 ἠρίθμει καὶ χρυσὸν ὑφαντά τε εἵματα καλά.
Od.13.219 τῶν μὲν ἄρʼ ὀύ τι πόθει· ὁ δʼ ὀδύρετο πατρίδα γαῖαν
Od.13.220 ἑρπύζων παρὰ θῖνα πολυφλοίσβοιο θαλάσσης,
Od.13.221 πόλλʼ ὀλοφυρόμενος. σχεδόθεν δέ οἱ ἦλθεν Ἀθήνη,
Od.13.222 ἀνδρὶ δέμας εἰκυῖα νέῳ, ἐπιβώτορι μήλων,
Od.13.223 παναπάλῳ, οἷοί τε ἀνάκτων παῖδες ἔασι,
Od.13.224 δίπτυχον ἀμφʼ ὤμοισιν ἔχουσʼ εὐεργέα λώπην·
Od.13.225 ποσσὶ δʼ ὑπὸ λιπαροῖσι πέδιλʼ ἔχε, χερσὶ δʼ ἄκοντα.
Od.13.226 τὴν δʼ Ὀδυσεὺς γήθησεν ἰδὼν καὶ ἐναντίος ἦλθε,
Od.13.227 καί μιν φωνήσας ἔπεα πτερόεντα προσηύδα·
Od.13.228 ὦ φίλʼ, ἐπεί σε πρῶτα κιχάνω τῷδʼ ἐνὶ χώρῳ,
Od.13.229 χαῖρέ τε καὶ μή μοί τι κακῷ νόῳ ἀντιβολήσαις,
Od.13.230 ἀλλὰ σάω μὲν ταῦτα, σάω δʼ ἐμέ· σοὶ γὰρ ἐγώ γε
Od.13.231 εὔχομαι ὥς τε θεῷ καί σευ φίλα γούναθʼ ἱκάνω.
Od.13.232 καί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ·
Od.13.233 τίς γῆ, τίς δῆμος, τίνες ἀνέρες ἐγγεγάασιν;
Od.13.234 ἦ πού τις νήσων εὐδείελος, ἦέ τις ἀκτὴ
Od.13.235 κεῖθʼ ἁλὶ κεκλιμένη ἐριβώλακος ἠπείροιο;
Od.13.236 τὸν δʼ αὖτε προσέειπε θεὰ γλαυκῶπις Ἀθήνη·
Od.13.237 νήπιός εἰς, ὦ ξεῖνʼ, ἢ τηλόθεν εἰλήλουθας,
Od.13.238 εἰ δὴ τήνδε τε γαῖαν ἀνείρεαι. οὐδέ τι λίην
Od.13.239 οὕτω νώνυμός ἐστιν· ἴσασι δέ μιν μάλα πολλοί,
Od.13.240 ἠμὲν ὅσοι ναίουσι πρὸς ἠῶ τʼ ἠέλιόν τε,
Od.13.241 ἠδʼ ὅσσοι μετόπισθε ποτὶ ζόφον ἠερόεντα.
Od.13.242 ἦ τοι μὲν τρηχεῖα καὶ οὐχ ἱππήλατός ἐστιν,
Od.13.243 οὐδὲ λίην λυπρή, ἀτὰρ οὐδʼ εὐρεῖα τέτυκται.
Od.13.244 ἐν μὲν γάρ οἱ σῖτος ἀθέσφατος, ἐν δέ τε οἶνος
Od.13.245 γίγνεται· αἰεὶ δʼ ὄμβρος ἔχει τεθαλυῖά τʼ ἐέρση·
Od.13.246 αἰγίβοτος δʼ ἀγαθὴ καὶ βούβοτος· ἔστι μὲν ὕλη
Od.13.247 παντοίη, ἐν δʼ ἀρδμοὶ ἐπηετανοὶ παρέασι.
Od.13.248 τῷ τοι, ξεῖνʼ, Ἰθάκης γε καὶ ἐς Τροίην ὄνομʼ ἵκει,
Od.13.249 τήν περ τηλοῦ φασὶν Ἀχαιΐδος ἔμμεναι αἴης.
Od.13.250 ὣς φάτο, γήθησεν δὲ πολύτλας δῖος Ὀδυσσεύς,
Od.13.251 χαίρων ᾗ γαίῃ πατρωΐῃ, ὥς οἱ ἔειπε
Od.13.252 Παλλὰς Ἀθηναίη, κούρη Διὸς, αἰγιόχοιο·
Od.13.253 καί μιν φωνήσας ἔπεα πτερόεντα προσηύδα·
Od.13.254 οὐδʼ ὅ γʼ ἀληθέα εἶπε, πάλιν δʼ ὅ γε λάζετο μῦθον,
Od.13.255 αἰεὶ ἐνὶ στήθεσσι νόον πολυκερδέα νωμῶν·
Od.13.256 πυνθανόμην Ἰθάκης γε καὶ ἐν Κρήτῃ εὐρείῃ,
Od.13.257 τηλοῦ ὑπὲρ πόντου· νῦν δʼ εἰλήλουθα καὶ αὐτὸς
Od.13.258 χρήμασι σὺν τοίσδεσσι· λιπὼν δʼ ἔτι παισὶ τοσαῦτα
Od.13.259 φεύγω, ἐπεὶ φίλον υἷα κατέκτανον Ἰδομενῆος,
Od.13.260 Ὀρσίλοχον πόδας ὠκύν, ὃς ἐν Κρήτῃ εὐρείῃ
Od.13.261 ἀνέρας ἀλφηστὰς νίκα ταχέεσσι πόδεσσιν,
Od.13.262 οὕνεκά με στερέσαι τῆς ληΐδος ἤθελε πάσης
Od.13.263 Τρωϊάδος, τῆς εἵνεκʼ ἐγὼ πάθον ἄλγεα θυμῷ,
Od.13.264 ἀνδρῶν τε πτολέμους ἀλεγεινά τε κύματα πείρων,
Od.13.265 οὕνεκʼ ἄρʼ οὐχ ᾧ πατρὶ χαριζόμενος θεράπευον
Od.13.266 δήμῳ ἔνι Τρώων, ἀλλʼ ἄλλων ἦρχον ἑταίρων.
Od.13.267 τὸν μὲν ἐγὼ κατιόντα βάλον χαλκήρεϊ δουρὶ
Od.13.268 ἀγρόθεν, ἐγγὺς ὁδοῖο λοχησάμενος σὺν ἑταίρῳ·
Od.13.269 νὺξ δὲ μάλα δνοφερὴ κάτεχʼ οὐρανόν, οὐδέ τις ἡμέας
Od.13.270 ἀνθρώπων ἐνόησε, λάθον δέ ἑ θυμὸν ἀπούρας.
Od.13.271 αὐτὰρ ἐπεὶ δὴ τόν γε κατέκτανον ὀξέϊ χαλκῷ,
Od.13.272 αὐτίκʼ ἐγὼν ἐπὶ νῆα κιὼν Φοίνικας ἀγαυοὺς
Od.13.273 ἐλλισάμην, καί σφιν μενοεικέα ληΐδα δῶκα·
Od.13.274 τούς μʼ ἐκέλευσα Πύλονδε καταστῆσαι καὶ ἐφέσσαι
Od.13.275 ἢ εἰς Ἤλιδα δῖαν, ὅθι κρατέουσιν Ἐπειοί.
Od.13.276 ἀλλʼ ἦ τοι σφέας κεῖθεν ἀπώσατο ἲς ἀνέμοιο
Od.13.277 πόλλʼ ἀεκαζομένους, οὐδʼ ἤθελον ἐξαπατῆσαι.
Od.13.278 κεῖθεν δὲ πλαγχθέντες ἱκάνομεν ἐνθάδε νυκτός.
Od.13.279 σπουδῇ δʼ ἐς λιμένα προερέσσαμεν, οὐδέ τις ἡμῖν
Od.13.280 δόρπου μνῆστις ἔην, μάλα περ χατέουσιν ἑλέσθαι,
Od.13.281 ἀλλʼ αὔτως ἀποβάντες ἐκείμεθα νηὸς ἅπαντες.
Od.13.282 ἔνθʼ ἐμὲ μὲν γλυκὺς ὕπνος ἐπήλυθε κεκμηῶτα,
Od.13.283 οἱ δὲ χρήματʼ ἐμὰ γλαφυρῆς ἐκ νηὸς ἑλόντες
Od.13.284 κάτθεσαν, ἔνθα περ αὐτὸς ἐπὶ ψαμάθοισιν ἐκείμην.
Od.13.285 οἱ δʼ ἐς Σιδονίην εὖ ναιομένην ἀναβάντες
Od.13.286 ᾤχοντʼ· αὐτὰρ ἐγὼ λιπόμην ἀκαχήμενος ἦτορ.
Od.13.287 ὣς φάτο, μείδησεν δὲ θεὰ γλαυκῶπις Ἀθήνη,
Od.13.288 χειρί τέ μιν κατέρεξε· δέμας δʼ ἤϊκτο γυναικὶ
Od.13.289 καλῇ τε μεγάλῃ τε καὶ ἀγλαὰ ἔργα ἰδυίῃ·
Od.13.290 καί μιν φωνήσασʼ ἔπεα πτερόεντα προσηύδα·
Od.13.291 κερδαλέος κʼ εἴη καὶ ἐπίκλοπος ὅς σε παρέλθοι
Od.13.292 ἐν πάντεσσι δόλοισι, καὶ εἰ θεὸς ἀντιάσειε.
Od.13.293 σχέτλιε, ποικιλομῆτα, δόλων ἆτʼ, οὐκ ἄρʼ ἔμελλες,
Od.13.294 οὐδʼ ἐν σῇ περ ἐὼν γαίῃ, λήξειν ἀπατάων
Od.13.295 μύθων τε κλοπίων, οἵ τοι πεδόθεν φίλοι εἰσίν.
Od.13.296 ἀλλʼ ἄγε, μηκέτι ταῦτα λεγώμεθα, εἰδότες ἄμφω
Od.13.297 κέρδεʼ, ἐπεὶ σὺ μέν ἐσσι βροτῶν ὄχʼ ἄριστος ἁπάντων
Od.13.298 βουλῇ καὶ μύθοισιν, ἐγὼ δʼ ἐν πᾶσι θεοῖσι
Od.13.299 μήτι τε κλέομαι καὶ κέρδεσιν· οὐδὲ σύ γʼ ἔγνως
Od.13.300 Παλλάδʼ Ἀθηναίην, κούρην Διός, ἥ τέ τοι αἰεὶ
Od.13.301 ἐν πάντεσσι πόνοισι παρίσταμαι ἠδὲ φυλάσσω,
Od.13.302 καὶ δέ σε Φαιήκεσσι φίλον πάντεσσιν ἔθηκα,
Od.13.303 νῦν αὖ δεῦρʼ ἱκόμην, ἵνα τοι σὺν μῆτιν ὑφήνω
Od.13.304 χρήματά τε κρύψω, ὅσα τοι Φαίηκες ἀγαυοὶ
Od.13.305 ὤπασαν οἴκαδʼ ἰόντι ἐμῇ βουλῇ τε νόῳ τε,
Od.13.306 εἴπω θʼ ὅσσα τοι αἶσα δόμοις ἔνι ποιητοῖσι
Od.13.307 κήδεʼ ἀνασχέσθαι· σὺ δὲ τετλάμεναι καὶ ἀνάγκῃ,
Od.13.308 μηδέ τῳ ἐκφάσθαι μήτʼ ἀνδρῶν μήτε γυναικῶν,
Od.13.309 πάντων, οὕνεκʼ ἄρʼ ἦλθες ἀλώμενος, ἀλλὰ σιωπῇ
Od.13.310 πάσχειν ἄλγεα πολλά, βίας ὑποδέγμενος ἀνδρῶν.
Od.13.311 τὴν δʼ ἀπαμειβόμενος προσέφη πολύμητις Ὀδυσσεύς·
Od.13.312 ἀργαλέον σε, θεά, γνῶναι βροτῷ ἀντιάσαντι,
Od.13.313 καὶ μάλʼ ἐπισταμένῳ· σὲ γὰρ αὐτὴν παντὶ ἐΐσκεις.
Od.13.314 τοῦτο δʼ ἐγὼν εὖ οἶδʼ, ὅτι μοι πάρος ἠπίη ἦσθα,
Od.13.315 ἧος ἐνὶ Τροίῃ πολεμίζομεν υἷες Ἀχαιῶν.
Od.13.316 αὐτὰρ ἐπεὶ Πριάμοιο πόλιν διεπέρσαμεν αἰπήν,
Od.13.317 βῆμεν δʼ ἐν νήεσσι, θεὸς δʼ ἐκέδασσεν Ἀχαιούς,
Od.13.318 οὔ σέ γʼ ἔπειτα ἴδον, κούρη Διός, οὐδʼ ἐνόησα
Od.13.319 νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.
Od.13.320 ἀλλʼ αἰεὶ φρεσὶν ᾗσιν ἔχων δεδαϊγμένον ἦτορ
Od.13.321 ἠλώμην, ἧός με θεοὶ κακότητος ἔλυσαν·
Od.13.322 πρίν γʼ ὅτε Φαιήκων ἀνδρῶν ἐν πίονι δήμῳ
Od.13.323 θάρσυνάς τε ἔπεσσι καὶ ἐς πόλιν ἤγαγες αὐτή.
Od.13.324 νῦν δέ σε πρὸς πατρὸς γουνάζομαι—οὐ γὰρ ὀΐω
Od.13.325 ἥκειν εἰς Ἰθάκην εὐδείελον, ἀλλά τινʼ ἄλλην
Od.13.326 γαῖαν ἀναστρέφομαι· σὲ δὲ κερτομέουσαν ὀΐω
Od.13.327 ταῦτʼ ἀγορευέμεναι, ἵνʼ ἐμὰς φρένας ἠπεροπεύσῃς—
Od.13.328 εἰπέ μοι εἰ ἐτεόν γε φίλην ἐς πατρίδʼ ἱκάνω.
Od.13.329 τὸν δʼ ἠμείβετʼ ἔπειτα θεὰ γλαυκῶπις Ἀθήνη·
Od.13.330 αἰεί τοι τοιοῦτον ἐνὶ στήθεσσι νόημα·
Od.13.331 τῷ σε καὶ οὐ δύναμαι προλιπεῖν δύστηνον ἐόντα,
Od.13.332 οὕνεκʼ ἐπητής ἐσσι καὶ ἀγχίνοος καὶ ἐχέφρων.
Od.13.333 ἀσπασίως γάρ κʼ ἄλλος ἀνὴρ ἀλαλήμενος ἐλθὼν
Od.13.334 ἵετʼ ἐνὶ μεγάροις ἰδέειν παῖδάς τʼ ἄλοχόν τε·
Od.13.335 σοὶ δʼ οὔ πω φίλον ἐστὶ δαήμεναι οὐδὲ πυθέσθαι,
Od.13.336 πρίν γʼ ἔτι σῆς ἀλόχου πειρήσεαι, ἥ τέ τοι αὔτως
Od.13.337 ἧσται ἐνὶ μεγάροισιν, ὀϊζυραὶ δέ οἱ αἰεὶ
Od.13.338 φθίνουσιν νύκτες τε καὶ ἤματα δάκρυ χεούσῃ.
Od.13.339 αὐτὰρ ἐγὼ τὸ μὲν οὔ ποτʼ ἀπίστεον, ἀλλʼ ἐνὶ θυμῷ
Od.13.340 ᾔδεʼ, ὃ νοστήσεις ὀλέσας ἄπο πάντας ἑταίρους·
Od.13.341 ἀλλά τοι οὐκ ἐθέλησα Ποσειδάωνι μάχεσθαι
Od.13.342 πατροκασιγνήτῳ, ὅς τοι κότον ἔνθετο θυμῷ,
Od.13.343 χωόμενος ὅτι οἱ υἱὸν φίλον ἐξαλάωσας.
Od.13.344 ἀλλʼ ἄγε τοι δείξω Ἰθάκης ἕδος, ὄφρα πεποίθῃς.
Od.13.345 Φόρκυνος μὲν ὅδʼ ἐστὶ λιμήν, ἁλίοιο γέροντος,
Od.13.346 ἥδε δʼ ἐπὶ κρατὸς λιμένος τανύφυλλος ἐλαίη·
Od.13.347 ἀγχόθι δʼ αὐτῆς ἄντρον ἐπήρατον ἠεροειδές,
Od.13.348 ἱρὸν νυμφάων, αἳ νηϊάδες καλέονται·
Od.13.349 τοῦτο δέ τοι σπέος ἐστὶ κατηρεφές, ἔνθα σὺ πολλὰς
Od.13.350 ἔρδεσκες νύμφῃσι τεληέσσας ἑκατόμβας·
Od.13.351 τοῦτο δὲ Νήριτόν ἐστιν ὄρος καταειμένον ὕλῃ.
Od.13.352 ὣς εἰποῦσα θεὰ σκέδασʼ ἠέρα, εἴσατο δὲ χθών·
Od.13.353 γήθησέν τʼ ἄρʼ ἔπειτα πολύτλας δῖος Ὀδυσσεύς,
Od.13.354 χαίρων ᾗ γαίῃ, κύσε δὲ ζείδωρον ἄρουραν.
Od.13.355 αὐτίκα δὲ νύμφῃς ἠρήσατο, χεῖρας ἀνασχών·
Od.13.356 νύμφαι νηϊάδες, κοῦραι Διός, οὔ ποτʼ ἐγώ γε
Od.13.357 ὄψεσθʼ ὔμμʼ ἐφάμην· νῦν δʼ εὐχωλῇς ἀγανῇσι
Od.13.358 χαίρετʼ· ἀτὰρ καὶ δῶρα διδώσομεν, ὡς τὸ πάρος περ,
Od.13.359 αἴ κεν ἐᾷ πρόφρων με Διὸς θυγάτηρ ἀγελείη
Od.13.360 αὐτόν τε ζώειν καί μοι φίλον υἱὸν ἀέξῃ.
Od.13.361 τὸν δʼ αὖτε προσέειπε θεὰ γλαυκῶπις Ἀθήνη·
Od.13.362 θάρσει, μή τοι ταῦτα μετὰ φρεσὶ σῇσι μελόντων.
Od.13.363 ἀλλὰ χρήματα μὲν μυχῷ ἄντρου θεσπεσίοιο
Od.13.364 θείμεν αὐτίκα νῦν, ἵνα περ τάδε τοι σόα μίμνῃ·
Od.13.365 αὐτοὶ δὲ φραζώμεθʼ ὅπως ὄχʼ ἄριστα γένηται.
Od.13.366 ὣς εἰποῦσα θεὰ δῦνε σπέος ἠεροειδές,
Od.13.367 μαιομένη κευθμῶνας ἀνὰ σπέος· αὐτὰρ Ὀδυσσεὺς
Od.13.368 ἆσσον πάντʼ ἐφόρει, χρυσὸν καὶ ἀτειρέα χαλκὸν
Od.13.369 εἵματά τʼ εὐποίητα, τά οἱ Φαίηκες ἔδωκαν.
Od.13.370 καὶ τὰ μὲν εὖ κατέθηκε, λίθον δʼ ἐπέθηκε θύρῃσι
Od.13.371 Παλλὰς Ἀθηναίη, κούρη Διὸς αἰγιόχοιο.
Od.13.372 τὼ δὲ καθεζομένω ἱερῆς παρὰ πυθμένʼ ἐλαίης
Od.13.373 φραζέσθην μνηστῆρσιν ὑπερφιάλοισιν ὄλεθρον.
Od.13.374 τοῖσι δὲ μύθων ἦρχε θεὰ γλαυκῶπις Ἀθήνη·
Od.13.375 διογενὲς Λαερτιάδη, πολυμήχανʼ Ὀδυσσεῦ,
Od.13.376 φράζευ ὅπως μνηστῆρσιν ἀναιδέσι χεῖρας ἐφήσεις,
Od.13.377 οἳ δή τοι τρίετες μέγαρον κάτα κοιρανέουσι,
Od.13.378 μνώμενοι ἀντιθέην ἄλοχον καὶ ἕδνα διδόντες·
Od.13.379 ἡ δὲ σὸν αἰεὶ νόστον ὀδυρομένη κατὰ θυμὸν
Od.13.380 πάντας μέν ῥʼ ἔλπει καὶ ὑπίσχεται ἀνδρὶ ἑκάστῳ,
Od.13.381 ἀγγελίας προϊεῖσα, νόος δέ οἱ ἄλλα μενοινᾷ.
Od.13.382 τὴν δʼ ἀπαμειβόμενος προσέφη πολύμητις Ὀδυσσεύς·
Od.13.383 ὢ πόποι, ἦ μάλα δὴ Ἀγαμέμνονος Ἀτρεΐδαο
Od.13.384 φθίσεσθαι κακὸν οἶτον ἐνὶ μεγάροισιν ἔμελλον,
Od.13.385 εἰ μή μοι σὺ ἕκαστα, θεά, κατὰ μοῖραν ἔειπες.
Od.13.386 ἀλλʼ ἄγε μῆτιν ὕφηνον, ὅπως ἀποτίσομαι αὐτούς·
Od.13.387 πὰρ δέ μοι αὐτὴ στῆθι, μένος πολυθαρσὲς ἐνεῖσα,
Od.13.388 οἷον ὅτε Τροίης λύομεν λιπαρὰ κρήδεμνα.
Od.13.389 αἴ κέ μοι ὣς μεμαυῖα παρασταίης, γλαυκῶπι,
Od.13.390 καί κε τριηκοσίοισιν ἐγὼν ἄνδρεσσι μαχοίμην
Od.13.391 σὺν σοί, πότνα θεά, ὅτε μοι πρόφρασσʼ ἐπαρήγοις.
Od.13.392 τὸν δʼ ἠμείβετʼ ἔπειτα θεὰ γλαυκῶπις Ἀθήνη·
Od.13.393 καὶ λίην τοι ἐγώ γε παρέσσομαι, οὐδέ με λήσεις,
Od.13.394 ὁππότε κεν δὴ ταῦτα πενώμεθα· καί τινʼ ὀΐω
Od.13.395 αἵματί τʼ ἐγκεφάλῳ τε παλαξέμεν ἄσπετον οὖδας
Od.13.396 ἀνδρῶν μνηστήρων, οἵ τοι βίοτον κατέδουσιν.
Od.13.397 ἀλλʼ ἄγε σʼ ἄγνωστον τεύξω πάντεσσι βροτοῖσι·
Od.13.398 κάρψω μὲν χρόα καλὸν ἐνὶ γναμπτοῖσι μέλεσσι,
Od.13.399 ξανθὰς δʼ ἐκ κεφαλῆς ὀλέσω τρίχας, ἀμφὶ δὲ λαῖφος
Od.13.400 ἕσσω ὅ κε στυγέῃσιν ἰδὼν ἄνθρωπον ἔχοντα,
Od.13.401 κνυζώσω δέ τοι ὄσσε πάρος περικαλλέʼ ἐόντε,
Od.13.402 ὡς ἂν ἀεικέλιος πᾶσι μνηστῆρσι φανήῃς
Od.13.403 σῇ τʼ ἀλόχῳ καὶ παιδί, τὸν ἐν μεγάροισιν ἔλειπες.
Od.13.404 αὐτὸς δὲ πρώτιστα συβώτην εἰσαφικέσθαι,
Od.13.405 ὅς τοι ὑῶν ἐπίουρος, ὁμῶς δέ τοι ἤπια οἶδε,
Od.13.406 παῖδά τε σὸν φιλέει καὶ ἐχέφρονα Πηνελόπειαν.
Od.13.407 δήεις τόν γε σύεσσι παρήμενον· αἱ δὲ νέμονται
Od.13.408 πὰρ Κόρακος πέτρῃ ἐπί τε κρήνῃ Ἀρεθούσῃ,
Od.13.409 ἔσθουσαι βάλανον μενοεικέα καὶ μέλαν ὕδωρ
Od.13.410 πίνουσαι, τά θʼ ὕεσσι τρέφει τεθαλυῖαν ἀλοιφήν.
Od.13.411 ἔνθα μένειν καὶ πάντα παρήμενος ἐξερέεσθαι,
Od.13.412 ὄφρʼ ἂν ἐγὼν ἔλθω Σπάρτην ἐς καλλιγύναικα
Od.13.413 Τηλέμαχον καλέουσα, τεὸν φίλον υἱόν, Ὀδυσσεῦ·
Od.13.414 ὅς τοι ἐς εὐρύχορον Λακεδαίμονα πὰρ Μενέλαον
Od.13.415 ᾤχετο πευσόμενος μετὰ σὸν κλέος, εἴ που ἔτʼ εἴης.
Od.13.416 τὴν δʼ ἀπαμειβόμενος προσέφη πολύμητις Ὀδυσσεύς·
Od.13.417 τίπτε τʼ ἄρʼ οὔ οἱ ἔειπες, ἐνὶ φρεσὶ πάντα ἰδυῖα;
Od.13.418 ἦ ἵνα που καὶ κεῖνος ἀλώμενος ἄλγεα πάσχῃ
Od.13.419 πόντον ἐπʼ ἀτρύγετον· βίοτον δέ οἱ ἄλλοι ἔδουσι;
Od.13.420 τὸν δʼ ἠμείβετʼ ἔπειτα θεὰ γλαυκῶπις Ἀθήνη·
Od.13.421 μὴ δή τοι κεῖνός γε λίην ἐνθύμιος ἔστω.
Od.13.422 αὐτή μιν πόμπευον, ἵνα κλέος ἐσθλὸν ἄροιτο
Od.13.423 κεῖσʼ ἐλθών· ἀτὰρ οὔ τινʼ ἔχει πόνον, ἀλλὰ ἕκηλος
Od.13.424 ἧσται ἐν Ἀτρεΐδαο δόμοις, παρὰ δʼ ἄσπετα κεῖται.
Od.13.425 ἦ μέν μιν λοχόωσι νέοι σὺν νηῒ μελαίνῃ,
Od.13.426 ἱέμενοι κτεῖναι, πρὶν πατρίδα γαῖαν ἱκέσθαι·
Od.13.427 ἀλλὰ τά γʼ οὐκ ὀΐω, πρὶν καί τινα γαῖα καθέξει
Od.13.428 ἀνδρῶν μνηστήρων, οἵ τοι βίοτον κατέδουσιν.
Od.13.429 ὣς ἄρα μιν φαμένη ῥάβδῳ ἐπεμάσσατʼ Ἀθήνη.
Od.13.430 κάρψεν μὲν χρόα καλὸν ἐνὶ γναμπτοῖσι μέλεσσι,
Od.13.431 ξανθὰς δʼ ἐκ κεφαλῆς ὄλεσε τρίχας, ἀμφὶ δὲ δέρμα
Od.13.432 πάντεσσιν μελέεσσι παλαιοῦ θῆκε γέροντος,
Od.13.433 κνύζωσεν δέ οἱ ὄσσε πάρος περικαλλέʼ ἐόντε·
Od.13.434 ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,
Od.13.435 ῥωγαλέα ῥυπόωντα, κακῷ μεμορυγμένα καπνῷ·
Od.13.436 ἀμφὶ δέ μιν μέγα δέρμα ταχείης ἕσσʼ ἐλάφοιο,
Od.13.437 ψιλόν· δῶκε δέ οἱ σκῆπτρον καὶ ἀεικέα πήρην,
Od.13.438 πυκνὰ ῥωγαλέην· ἐν δὲ στρόφος ἦεν ἀορτήρ.
Od.13.439 τώ γʼ ὣς βουλεύσαντε διέτμαγεν. ἡ μὲν ἔπειτα
Od.13.440 ἐς Λακεδαίμονα δῖαν ἔβη μετὰ παῖδʼ Ὀδυσῆος.
Od.14.1 αὐτὰρ ὁ ἐκ λιμένος προσέβη τρηχεῖαν ἀταρπὸν
Od.14.2 χῶρον ἀνʼ ὑλήεντα διʼ ἄκριας, ᾗ οἱ Ἀθήνη
Od.14.3 πέφραδε δῖον ὑφορβόν, ὅ οἱ βιότοιο μάλιστα
Od.14.4 κήδετο οἰκήων, οὓς κτήσατο δῖος Ὀδυσσεύς.
Od.14.5 τὸν δʼ ἄρʼ ἐνὶ προδόμῳ εὗρʼ ἥμενον, ἔνθα οἱ αὐλὴ
Od.14.6 ὑψηλὴ δέδμητο, περισκέπτῳ ἐνὶ χώρῳ,
Od.14.7 καλή τε μεγάλη τε, περίδρομος· ἥν ῥα συβώτης
Od.14.8 αὐτὸς δείμαθʼ ὕεσσιν ἀποιχομένοιο ἄνακτος,
Od.14.9 νόσφιν δεσποίνης καὶ Λαέρταο γέροντος,
Od.14.10 ῥυτοῖσιν λάεσσι καὶ ἐθρίγκωσεν ἀχέρδῳ·
Od.14.11 σταυροὺς δʼ ἐκτὸς ἔλασσε διαμπερὲς ἔνθα καὶ ἔνθα,
Od.14.12 πυκνοὺς καὶ θαμέας, τὸ μέλαν δρυὸς ἀμφικεάσσας·
Od.14.13 ἔντοσθεν δʼ αὐλῆς συφεοὺς δυοκαίδεκα ποίει
Od.14.14 πλησίον ἀλλήλων, εὐνὰς συσίν· ἐν δὲ ἑκάστῳ
Od.14.15 πεντήκοντα σύες χαμαιευνάδες ἐρχατόωντο,
Od.14.16 θήλειαι τοκάδες· τοὶ δʼ ἄρσενες ἐκτὸς ἴαυον,
Od.14.17 πολλὸν παυρότεροι· τοὺς γὰρ μινύθεσκον ἔδοντες
Od.14.18 ἀντίθεοι μνηστῆρες, ἐπεὶ προΐαλλε συβώτης
Od.14.19 αἰεὶ ζατρεφέων σιάλων τὸν ἄριστον ἁπάντων·
Od.14.20 οἱ δὲ τριηκόσιοί τε καὶ ἑξήκοντα πέλοντο.
Od.14.21 πὰρ δὲ κύνες, θήρεσσιν ἐοικότες αἰὲν ἴαυον
Od.14.22 τέσσαρες, οὓς ἔθρεψε συβώτης, ὄρχαμος ἀνδρῶν.
Od.14.23 αὐτὸς δʼ ἀμφὶ πόδεσσιν ἑοῖς ἀράρισκε πέδιλα,
Od.14.24 τάμνων δέρμα βόειον ἐϋχροές· οἱ δὲ δὴ ἄλλοι
Od.14.25 ᾤχοντʼ ἄλλυδις ἄλλος ἅμʼ ἀγρομένοισι σύεσσιν,
Od.14.26 οἱ τρεῖς· τὸν δὲ τέταρτον ἀποπροέηκε πόλινδε
Od.14.27 σῦν ἀγέμεν μνηστῆρσιν ὑπερφιάλοισιν ἀνάγκῃ,
Od.14.28 ὄφρʼ ἱερεύσαντες κρειῶν κορεσαίατο θυμόν.
Od.14.29 ἐξαπίνης δʼ Ὀδυσῆα ἴδον κύνες ὑλακόμωροι.
Od.14.30 οἱ μὲν κεκλήγοντες ἐπέδραμον· αὐτὰρ Ὀδυσσεὺς
Od.14.31 ἕζετο κερδοσύνη, σκῆπτρον δέ οἱ ἔκπεσε χειρός.
Od.14.32 ἔνθα κεν ᾧ πὰρ σταθμῷ ἀεικέλιον πάθεν ἄλγος·
Od.14.33 ἀλλὰ συβώτης ὦκα ποσὶ κραιπνοῖσι μετασπὼν
Od.14.34 ἔσσυτʼ ἀνὰ πρόθυρον, σκῦτος δέ οἱ ἔκπεσε χειρός.
Od.14.35 τοὺς μὲν ὁμοκλήσας σεῦεν κύνας ἄλλυδις ἄλλον
Od.14.36 πυκνῇσιν λιθάδεσσιν· ὁ δὲ προσέειπεν ἄνακτα·
Od.14.37 ὦ γέρον, ἦ ὀλίγου σε κύνες διεδηλήσαντο
Od.14.38 ἐξαπίνης, καί κέν μοι ἐλεγχείην κατέχευας.
Od.14.39 καὶ δέ μοι ἄλλα θεοὶ δόσαν ἄλγεά τε στοναχάς τε·
Od.14.40 ἀντιθέου γὰρ ἄνακτος ὀδυρόμενος καὶ ἀχεύων
Od.14.41 ἧμαι, ἄλλοισιν δὲ σύας σιάλους ἀτιτάλλω
Od.14.42 ἔδμεναι· αὐτὰρ κεῖνος ἐελδόμενός που ἐδωδῆς
Od.14.43 πλάζετʼ ἐπʼ ἀλλοθρόων ἀνδρῶν δῆμόν τε πόλιν τε,
Od.14.44 εἴ που ἔτι ζώει καὶ ὁρᾷ φάος ἠελίοιο.
Od.14.45 ἀλλʼ ἕπεο, κλισίηνδʼ ἴομεν, γέρον, ὄφρα καὶ αὐτός,
Od.14.46 σίτου καὶ οἴνοιο κορεσσάμενος κατὰ θυμόν,
Od.14.47 εἴπῃς ὁππόθεν ἐσσὶ καὶ ὁππόσα κήδεʼ ἀνέτλης.
Od.14.48 ὣς εἰπὼν κλισίηνδʼ ἡγήσατο δῖος ὑφορβός,
Od.14.49 εἷσεν δʼ εἰσαγαγών, ῥῶπας δʼ ὑπέχευε δασείας,
Od.14.50 ἐστόρεσεν δʼ ἐπὶ δέρμα ἰονθάδος ἀγρίου αἰγός,
Od.14.51 αὐτοῦ ἐνεύναιον, μέγα καὶ δασύ. χαῖρε δʼ Ὀδυσσεὺς
Od.14.52 ὅττι μιν ὣς ὑπέδεκτο, ἔπος τʼ ἔφατʼ ἔκ τʼ ὀνόμαζεν·
Od.14.53 Ζεύς τοι δοίη, ξεῖνε, καὶ ἀθάνατοι θεοὶ ἄλλοι
Od.14.54 ὅττι μάλιστʼ ἐθέλεις, ὅτι με πρόφρων ὑπέδεξο.
Od.14.55 τὸν δʼ ἀπαμειβόμενος προσέφης, Εὔμαιε συβῶτα·
Od.14.56 ξεῖνʼ, οὔ μοι θέμις ἔστʼ, οὐδʼ εἰ κακίων σέθεν ἔλθοι,
Od.14.57 ξεῖνον ἀτιμῆσαι· πρὸς γὰρ Διός εἰσιν ἅπαντες
Od.14.58 ξεῖνοί τε πτωχοί τε· δόσις δʼ ὀλίγη τε φίλη τε
Od.14.59 γίγνεται ἡμετέρη· ἡ γὰρ δμώων δίκη ἐστὶν
Od.14.60 αἰεὶ δειδιότων, ὅτʼ ἐπικρατέωσιν ἄνακτες
Od.14.61 οἱ νέοι. ἦ γὰρ τοῦ γε θεοὶ κατὰ νόστον ἔδησαν,
Od.14.62 ὅς κεν ἔμʼ ἐνδυκέως ἐφίλει καὶ κτῆσιν ὄπασσεν,
Od.14.64 οἶκόν τε κλῆρόν τε πολυμνήστην τε γυναῖκα,
Od.14.63 οἷά τε ᾧ οἰκῆϊ ἄναξ εὔθυμος ἔδωκεν,
Od.14.65 ὅς οἱ πολλὰ κάμῃσι, θεὸς δʼ ἐπὶ ἔργον ἀέξῃ,
Od.14.66 ὡς καὶ ἐμοὶ τόδε ἔργον ἀέξεται, ᾧ ἐπιμίμνω.
Od.14.67 τῷ κέ με πόλλʼ ὤνησεν ἄναξ, εἰ αὐτόθʼ ἐγήρα·
Od.14.68 ἀλλʼ ὄλεθʼ—ὡς ὤφελλʼ Ἑλένης ἀπὸ φῦλον ὀλέσθαι
Od.14.69 πρόχνυ, ἐπεὶ πολλῶν ἀνδρῶν ὑπὸ γούνατʼ ἔλυσε·
Od.14.70 καὶ γὰρ κεῖνος ἔβη Ἀγαμέμνονος εἵνεκα τιμῆς
Od.14.71 Ἴλιον εἰς εὔπωλον, ἵνα Τρώεσσι μάχοιτο.
Od.14.72 ὣς εἰπὼν ζωστῆρι θοῶς συνέεργε χιτῶνα,
Od.14.73 βῆ δʼ ἴμεν ἐς συφεούς, ὅθι ἔθνεα ἔρχατο χοίρων.
Od.14.74 ἔνθεν ἑλὼν δύʼ ἔνεικε καὶ ἀμφοτέρους ἱέρευσεν,
Od.14.75 εὗσέ τε μίστυλλέν τε καὶ ἀμφʼ ὀβελοῖσιν ἔπειρεν.
Od.14.76 ὀπτήσας δʼ ἄρα πάντα φέρων παρέθηκʼ Ὀδυσῆϊ
Od.14.77 θέρμʼ αὐτοῖς ὀβελοῖσιν· ὁ δʼ ἄλφιτα λευκὰ πάλυνεν·
Od.14.78 ἐν δʼ ἄρα κισσυβίῳ κίρνη μελιηδέα οἶνον,
Od.14.79 αὐτὸς δʼ ἀντίον ἷζεν, ἐποτρύνων δὲ προσηύδα·
Od.14.80 ἔσθιε νῦν, ὦ ξεῖνε, τά τε δμώεσσι πάρεστι,
Od.14.81 χοίρεʼ· ἀτὰρ σιάλους γε σύας μνηστῆρες ἔδουσιν,
Od.14.82 οὐκ ὄπιδα φρονέοντες ἐνὶ φρεσὶν οὐδʼ ἐλεητύν.
Od.14.83 οὐ μὲν σχέτλια ἔργα θεοὶ μάκαρες φιλέουσιν,
Od.14.84 ἀλλὰ δίκην τίουσι καὶ αἴσιμα ἔργʼ ἀνθρώπων.
Od.14.85 καὶ μὲν δυσμενέες καὶ ἀνάρσιοι, οἵ τʼ ἐπὶ γαίης
Od.14.86 ἀλλοτρίης βῶσιν καί σφι Ζεὺς ληΐδα δώῃ,
Od.14.87 πλησάμενοι δέ τε νῆας ἔβαν οἶκόνδε νέεσθαι,
Od.14.88 καὶ μὲν τοῖς ὄπιδος κρατερὸν δέος ἐν φρεσὶ πίπτει.
Od.14.89 οἵδε δὲ καί τι ἴσασι, θεοῦ δέ τινʼ ἔκλυον αὐδήν,
Od.14.90 κείνου λυγρὸν ὄλεθρον, ὅτʼ οὐκ ἐθέλουσι δικαίως
Od.14.91 μνᾶσθαι οὐδὲ νέεσθαι ἐπὶ σφέτερʼ, ἀλλὰ ἕκηλοι
Od.14.92 κτήματα δαρδάπτουσιν ὑπέρβιον, οὐδʼ ἔπι φειδώ.
Od.14.93 ὅσσαι γὰρ νύκτες τε καὶ ἡμέραι ἐκ Διός εἰσιν,
Od.14.94 οὔ ποθʼ ἓν ἱρεύουσʼ ἱερήϊον, οὐδὲ δύʼ οἴω·
Od.14.95 οἶνον δὲ φθινύθουσιν ὑπέρβιον ἐξαφύοντες.
Od.14.96 ἦ γάρ οἱ ζωή γʼ ἦν ἄσπετος· οὔ τινι τόσση
Od.14.97 ἀνδρῶν ἡρώων, οὔτʼ ἠπείροιο μελαίνης
Od.14.98 οὔτʼ αὐτῆς Ἰθάκης· οὐδὲ ξυνεείκοσι φωτῶν
Od.14.99 ἔστʼ ἄφενος τοσσοῦτον· ἐγὼ δέ κέ τοι καταλέξω.
Od.14.100 δώδεκʼ ἐν ἠπείρῳ ἀγέλαι· τόσα πώεα οἰῶν,
Od.14.101 τόσσα συῶν συβόσια, τόσʼ αἰπόλια πλατέʼ αἰγῶν
Od.14.102 βόσκουσι ξεῖνοί τε καὶ αὐτοῦ βώτορες ἄνδρες.
Od.14.103 ἐνθάδε δʼ αἰπόλια πλατέʼ αἰγῶν ἕνδεκα πάντα
Od.14.104 ἐσχατιῇ βόσκοντʼ, ἐπὶ δʼ ἀνέρες ἐσθλοὶ ὄρονται.
Od.14.105 τῶν αἰεί σφιν ἕκαστος ἐπʼ ἤματι μῆλον ἀγινεῖ,
Od.14.106 ζατρεφέων αἰγῶν ὅς τις φαίνηται ἄριστος.
Od.14.107 αὐτὰρ ἐγὼ σῦς τάσδε φυλάσσω τε ῥύομαί τε,
Od.14.108 καί σφι συῶν τὸν ἄριστον ἐῢ κρίνας ἀποπέμπω.
Od.14.109 ὣς φάθʼ, ὁ δʼ ἐνδυκέως κρέα τʼ ἤσθιε πῖνέ τε οἶνον
Od.14.110 ἁρπαλέως ἀκέων, κακὰ δὲ μνηστῆρσι φύτευεν.
Od.14.111 αὐτὰρ ἐπεὶ δείπνησε καὶ ἤραρε θυμὸν ἐδωδῇ,
Od.14.112 καί οἱ πλησάμενος δῶκε σκύφον, ᾧ περ ἔπινεν,
Od.14.113 οἴνου ἐνίπλειον· ὁ δʼ ἐδέξατο, χαῖρε δὲ θυμῷ,
Od.14.114 καί μιν φωνήσας ἔπεα πτερόεντα προσηύδα·
Od.14.115 ὦ φίλε, τίς γάρ σε πρίατο κτεάτεσσιν ἑοῖσιν,
Od.14.116 ὧδε μάλʼ ἀφνειὸς καὶ καρτερὸς ὡς ἀγορεύεις;
Od.14.117 φῆς δʼ αὐτὸν φθίσθαι Ἀγαμέμνονος εἵνεκα τιμῆς.
Od.14.118 εἰπέ μοι, αἴ κέ ποθι γνώω τοιοῦτον ἐόντα.
Od.14.119 Ζεὺς γάρ που τό γε οἶδε καὶ ἀθάνατοι θεοὶ ἄλλοι,
Od.14.120 εἴ κέ μιν ἀγγείλαιμι ἰδών· ἐπὶ πολλὰ δʼ ἀλήθην.
Od.14.121 τὸν δʼ ἠμείβετʼ ἔπειτα συβώτης, ὄρχαμος ἀνδρῶν·
Od.14.122 ὦ γέρον, οὔ τις κεῖνον ἀνὴρ ἀλαλήμενος ἐλθὼν
Od.14.123 ἀγγέλλων πείσειε γυναῖκά τε καὶ φίλον υἱόν,
Od.14.124 ἀλλʼ ἄλλως κομιδῆς κεχρημένοι ἄνδρες ἀλῆται
Od.14.125 ψεύδοντʼ, οὐδʼ ἐθέλουσιν ἀληθέα μυθήσασθαι.
Od.14.126 ὃς δέ κʼ ἀλητεύων Ἰθάκης ἐς δῆμον ἵκηται,
Od.14.127 ἐλθὼν ἐς δέσποιναν ἐμὴν ἀπατήλια βάζει·
Od.14.128 ἡ δʼ εὖ δεξαμένη φιλέει καὶ ἕκαστα μεταλλᾷ,
Od.14.129 καί οἱ ὀδυρομένῃ βλεφάρων ἄπο δάκρυα πίπτει,
Od.14.130 ἣ θέμις ἐστὶ γυναικός, ἐπὴν πόσις ἄλλοθʼ ὄληται.
Od.14.131 αἶψά κε καὶ σύ, γεραιέ, ἔπος παρατεκτήναιο.
Od.14.132 εἴ τίς τοι χλαῖνάν τε χιτῶνά τε εἵματα δοίη.
Od.14.133 τοῦ δʼ ἤδη μέλλουσι κύνες ταχέες τʼ οἰωνοὶ
Od.14.134 ῥινὸν ἀπʼ ὀστεόφιν ἐρύσαι, ψυχὴ δὲ λέλοιπεν·
Od.14.135 ἢ τόν γʼ ἐν πόντῳ φάγον ἰχθύες, ὀστέα δʼ αὐτοῦ
Od.14.136 κεῖται ἐπʼ ἠπείρου ψαμάθῳ εἰλυμένα πολλῇ.
Od.14.137 ὣς ὁ μὲν ἔνθʼ ἀπόλωλε, φίλοισι δὲ κήδεʼ ὀπίσσω
Od.14.138 πᾶσιν, ἐμοὶ δὲ μάλιστα, τετεύχαται· οὐ γὰρ ἔτʼ ἄλλον
Od.14.139 ἤπιον ὧδε ἄνακτα κιχήσομαι, ὁππόσʼ ἐπέλθω,
Od.14.140 οὐδʼ εἴ κεν πατρὸς καὶ μητέρος αὖτις ἵκωμαι
Od.14.141 οἶκον, ὅθι πρῶτον γενόμην καί μʼ ἔτρεφον αὐτοί.
Od.14.142 οὐδέ νυ τῶν ἔτι τόσσον ὀδύρομαι, ἱέμενός περ
Od.14.143 ὀφθαλμοῖσιν ἰδέσθαι ἐὼν ἐν πατρίδι γαίῃ·
Od.14.144 ἀλλά μʼ Ὀδυσσῆος πόθος αἴνυται οἰχομένοιο.
Od.14.145 τὸν μὲν ἐγών, ὦ ξεῖνε, καὶ οὐ παρεόντʼ ὀνομάζειν
Od.14.146 αἰδέομαι· πέρι γάρ μʼ ἐφίλει καὶ κήδετο θυμῷ·
Od.14.147 ἀλλά μιν ἠθεῖον καλέω καὶ νόσφιν ἐόντα.
Od.14.148 τὸν δʼ αὖτε προσέειπε πολύτλας δῖος Ὀδυσσεύς·
Od.14.149 ὦ φίλʼ, ἐπειδὴ πάμπαν ἀναίνεαι, οὐδʼ ἔτι φῇσθα
Od.14.150 κεῖνον ἐλεύσεσθαι, θυμὸς δέ τοι αἰὲν ἄπιστος·
Od.14.151 ἀλλʼ ἐγὼ οὐκ αὔτως μυθήσομαι, ἀλλὰ σὺν ὅρκῳ,
Od.14.152 ὡς νεῖται Ὀδυσεύς· εὐαγγέλιον δέ μοι ἔστω
Od.14.153 αὐτίκʼ, ἐπεί κεν κεῖνος ἰὼν τὰ ἃ δώμαθʼ ἵκηται·
Od.14.154 ἕσσαι με χλαῖνάν τε χιτῶνά τε, εἵματα καλά·
Od.14.155 πρὶν δέ κε, καὶ μάλα περ κεχρημένος, οὔ τι δεχοίμην.
Od.14.156 ἐχθρὸς γάρ μοι κεῖνος ὁμῶς Ἀΐδαο πύλῃσι
Od.14.157 γίγνεται, ὃς πενίῃ εἴκων ἀπατήλια βάζει.
Od.14.158 ἴστω νῦν Ζεὺς πρῶτα θεῶν, ξενίη τε τράπεζα,
Od.14.159 ἱστίη τʼ Ὀδυσῆος ἀμύμονος, ἣν ἀφικάνω·
Od.14.160 ἦ μέν τοι τάδε πάντα τελείεται ὡς ἀγορεύω.
Od.14.161 τοῦδʼ αὐτοῦ λυκάβαντος ἐλεύσεται ἐνθάδʼ Ὀδυσσεύς.
Od.14.162 τοῦ μὲν φθίνοντος μηνός, τοῦ δʼ ἱσταμένοιο,
Od.14.163 οἴκαδε νοστήσει, καὶ τίσεται ὅς τις ἐκείνου
Od.14.164 ἐνθάδʼ ἀτιμάζει ἄλοχον καὶ φαίδιμον υἱόν.
Od.14.165 τὸν δʼ ἀπαμειβόμενος προσέφης, Εὔμαιε συβῶτα·
Od.14.166 ὦ γέρον, οὔτʼ ἄρʼ ἐγὼν εὐαγγέλιον τόδε τίσω,
Od.14.167 οὔτʼ Ὀδυσεὺς ἔτι οἶκον ἐλεύσεται· ἀλλὰ ἕκηλος
Od.14.168 πῖνε, καὶ ἄλλα παρὲξ μεμνώμεθα, μηδέ με τούτων
Od.14.169 μίμνησκʼ· ἦ γὰρ θυμὸς ἐνὶ στήθεσσιν ἐμοῖσιν
Od.14.170 ἄχνυται, ὁππότε τις μνήσῃ κεδνοῖο ἄνακτος.
Od.14.171 ἀλλʼ ἦ τοι ὅρκον μὲν ἐάσομεν, αὐτὰρ Ὀδυσσεὺς
Od.14.172 ἔλθοι ὅπως μιν ἐγώ γʼ ἐθέλω καὶ Πηνελόπεια
Od.14.173 Λαέρτης θʼ ὁ γέρων καὶ Τηλέμαχος θεοειδής.
Od.14.174 νῦν αὖ παιδὸς ἄλαστον ὀδύρομαι, ὃν τέκʼ Ὀδυσσεύς,
Od.14.175 Τηλεμάχου· τὸν ἐπεὶ θρέψαν θεοὶ ἔρνεϊ ἶσον,
Od.14.176 καί μιν ἔφην ἔσσεσθαι ἐν ἀνδράσιν οὔ τι χέρηα
Od.14.177 πατρὸς ἑοῖο φίλοιο, δέμας καὶ εἶδος ἀγητόν,
Od.14.178 τὸν δέ τις ἀθανάτων βλάψε φρένας ἔνδον ἐΐσας
Od.14.179 ἠέ τις ἀνθρώπων· ὁ δʼ ἔβη μετὰ πατρὸς ἀκουὴν
Od.14.180 ἐς Πύλον ἠγαθέην· τὸν δὲ μνηστῆρες ἀγαυοὶ
Od.14.181 οἴκαδʼ ἰόντα λοχῶσιν, ὅπως ἀπὸ φῦλον ὄληται
Od.14.182 νώνυμον ἐξ Ἰθάκης Ἀρκεισίου ἀντιθέοιο.
Od.14.183 ἀλλʼ ἦ τοι κεῖνον μὲν ἐάσομεν, ἤ κεν ἁλώῃ
Od.14.184 ἦ κε φύγῃ καί κέν οἱ ὑπέρσχῃ χεῖρα Κρονίων.
Od.14.185 ἀλλʼ ἄγε μοι σύ, γεραιέ, τὰ σʼ αὐτοῦ κήδεʼ ἐνίσπες
Od.14.186 καί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ·
Od.14.187 τίς πόθεν εἶς ἀνδρῶν; πόθι τοι πόλις ἠδὲ τοκῆες;
Od.14.188 ὁπποίης τʼ ἐπὶ νηὸς ἀφίκεο· πῶς δέ σε ναῦται
Od.14.189 ἤγαγον εἰς Ἰθάκην; τίνες ἔμμεναι εὐχετόωντο;
Od.14.190 οὐ μὲν γάρ τί σε πεζὸν ὀΐομαι ἐνθάδʼ ἱκέσθαι.
Od.14.191 τὸν δʼ ἀπαμειβόμενος προσέφη πολύμητις Ὀδυσσεύς
Od.14.192 τοιγὰρ ἐγώ τοι ταῦτα μάλʼ ἀτρεκέως ἀγορεύσω.
Od.14.193 εἴη μὲν νῦν νῶϊν ἐπὶ χρόνον ἠμὲν ἐδωδὴ
Od.14.194 ἠδὲ μέθυ γλυκερὸν κλισίης ἔντοσθεν ἐοῦσι,
Od.14.195 δαίνυσθαι ἀκέοντʼ, ἄλλοι δʼ ἐπὶ ἔργον ἕποιεν·
Od.14.196 ῥηϊδίως κεν ἔπειτα καὶ εἰς ἐνιαυτὸν ἅπαντα
Od.14.197 οὔ τι διαπρήξαιμι λέγων ἐμὰ κήδεα θυμοῦ,
Od.14.198 ὅσσα γε δὴ ξύμπαντα θεῶν ἰότητι μόγησα.
Od.14.199 ἐκ μὲν Κρητάων γένος εὔχομαι εὐρειάων,
Od.14.200 ἀνέρος ἀφνειοῖο πάϊς· πολλοὶ δὲ καὶ ἄλλοι
Od.14.201 υἱέες ἐν μεγάρῳ ἠμὲν τράφεν ἠδʼ ἐγένοντο
Od.14.202 γνήσιοι ἐξ ἀλόχου· ἐμὲ δʼ ὠνητὴ τέκε μήτηρ
Od.14.203 παλλακίς, ἀλλά με ἶσον ἰθαιγενέεσσιν ἐτίμα
Od.14.204 Κάστωρ Ὑλακίδης, τοῦ ἐγὼ γένος εὔχομαι εἶναι
Od.14.205 ὃς τότʼ ἐνὶ Κρήτεσσι θεὸς ὣς τίετο δήμῳ
Od.14.206 ὄλβῳ τε πλούτῳ τε καὶ υἱάσι κυδαλίμοισιν.
Od.14.207 ἀλλʼ ἦ τοι τὸν κῆρες ἔβαν θανάτοιο φέρουσαι
Od.14.208 εἰς Ἀΐδαο δόμους· τοὶ δὲ ζωὴν ἐδάσαντο
Od.14.209 παῖδες ὑπέρθυμοι καὶ ἐπὶ κλήρους ἐβάλοντο,
Od.14.210 αὐτὰρ ἐμοὶ μάλα παῦρα δόσαν καὶ οἰκίʼ ἔνειμαν.
Od.14.211 ἠγαγόμην δὲ γυναῖκα πολυκλήρων ἀνθρώπων
Od.14.212 εἵνεκʼ ἐμῆς ἀρετῆς, ἐπεὶ οὐκ ἀποφώλιος ἦα
Od.14.213 οὐδὲ φυγοπτόλεμος· νῦν δʼ ἤδη πάντα λέλοιπεν
Od.14.214 ἀλλʼ ἔμπης καλάμην γέ σʼ ὀΐομαι εἰσορόωντα
Od.14.215 γιγνώσκειν· ἦ γάρ με δύη ἔχει ἤλιθα πολλή.
Od.14.216 ἦ μὲν δὴ θάρσος μοι Ἄρης τʼ ἔδοσαν καὶ Ἀθήνη
Od.14.217 καὶ ῥηξηνορίην· ὁπότε κρίνοιμι λόχονδε
Od.14.218 ἄνδρας ἀριστῆας, κακὰ δυσμενέεσσι φυτεύων,
Od.14.219 οὔ ποτέ μοι θάνατον προτιόσσετο θυμὸς ἀγήνωρ,
Od.14.220 ἀλλὰ πολὺ πρώτιστος ἐπάλμενος ἔγχει ἕλεσκον
Od.14.221 ἀνδρῶν δυσμενέων ὅ τέ μοι εἴξειε πόδεσσιν.
Od.14.222 τοῖος ἔα ἐν πολέμῳ· ἔργον δέ μοι οὐ φίλον ἔσκεν
Od.14.223 οὐδʼ οἰκωφελίη, ἥ τε τρέφει ἀγλαὰ τέκνα,
Od.14.224 ἀλλά μοι αἰεὶ νῆες ἐπήρετμοι φίλαι ἦσαν
Od.14.225 καὶ πόλεμοι καὶ ἄκοντες ἐΰξεστοι καὶ ὀϊστοί,
Od.14.226 λυγρά, τά τʼ ἄλλοισίν γε καταριγηλὰ πέλονται.
Od.14.227 αὐτὰρ ἐμοὶ τὰ φίλʼ ἔσκε τά που θεὸς ἐν φρεσὶ θῆκεν·
Od.14.228 ἄλλος γάρ τʼ ἄλλοισιν ἀνὴρ ἐπιτέρπεται ἔργοις.
Od.14.229 πρὶν μὲν γὰρ Τροίης ἐπιβήμεναι υἷας Ἀχαιῶν
Od.14.230 εἰνάκις ἀνδράσιν ἦρξα καὶ ὠκυπόροισι νέεσσιν
Od.14.231 ἄνδρας ἐς ἀλλοδαπούς, καί μοι μάλα τύγχανε πολλά.
Od.14.232 τῶν ἐξαιρεύμην μενοεικέα, πολλὰ δʼ ὀπίσσω
Od.14.233 λάγχανον· αἶψα δὲ οἶκος ὀφέλλετο, καί ῥα ἔπειτα
Od.14.234 δεινός τʼ αἰδοῖός τε μετὰ Κρήτεσσι τετύγμην.
Od.14.235 ἀλλʼ ὅτε δὴ τήν γε στυγερὴν ὁδὸν εὐρύοπα Ζεὺς
Od.14.236 ἐφράσαθʼ, ἣ πολλῶν ἀνδρῶν ὑπὸ γούνατʼ ἔλυσε,
Od.14.237 δὴ τότʼ ἔμʼ ἤνωγον καὶ ἀγακλυτὸν Ἰδομενῆα
Od.14.238 νήεσσʼ ἡγήσασθαι ἐς Ἴλιον· οὐδέ τι μῆχος
Od.14.239 ἦεν ἀνήνασθαι, χαλεπὴ δʼ ἔχε δήμου φῆμις.
Od.14.240 ἔνθα μὲν εἰνάετες πολεμίζομεν υἷες Ἀχαιῶν,
Od.14.241 τῷ δεκάτῳ δὲ πόλιν Πριάμου πέρσαντες ἔβημεν
Od.14.242 οἴκαδε σὺν νήεσσι, θεὸς δʼ ἐκέδασσεν Ἀχαιούς.
Od.14.243 αὐτὰρ ἐμοὶ δειλῷ κακὰ μήδετο μητίετα Ζεύς·
Od.14.244 μῆνα γὰρ οἶον ἔμεινα τεταρπόμενος τεκέεσσιν
Od.14.245 κουριδίῃ τʼ ἀλόχῳ καὶ κτήμασιν· αὐτὰρ ἔπειτα
Od.14.246 Αἴγυπτόνδε με θυμὸς ἀνώγει ναυτίλλεσθαι,
Od.14.247 νῆας ἐῢ στείλαντα σὺν ἀντιθέοις ἑτάροισιν.
Od.14.248 ἐννέα νῆας στεῖλα, θοῶς δʼ ἐσαγείρατο λαός.
Od.14.249 ἑξῆμαρ μὲν ἔπειτα ἐμοὶ ἐρίηρες ἑταῖροι
Od.14.250 δαίνυντʼ· αὐτὰρ ἐγὼν ἱερήϊα πολλὰ παρεῖχον
Od.14.251 θεοῖσίν τε ῥέζειν αὐτοῖσί τε δαῖτα πένεσθαι.
Od.14.252 ἑβδομάτῃ δʼ ἀναβάντες ἀπὸ Κρήτης εὐρείης
Od.14.253 ἐπλέομεν Βορέῃ ἀνέμῳ ἀκραέϊ καλῷ
Od.14.254 ῥηϊδίως, ὡς εἴ τε κατὰ ῥόον· οὐδέ τις οὖν μοι
Od.14.255 νηῶν πημάνθη, ἀλλʼ ἀσκηθέες καὶ ἄνουσοι
Od.14.256 ἥμεθα, τὰς δʼ ἄνεμός τε κυβερνῆταί τʼ ἴθυνον.
Od.14.257 πεμπταῖοι δʼ Αἴγυπτον ἐϋρρείτην ἱκόμεσθα,
Od.14.258 στῆσα δʼ ἐν Αἰγύπτῳ ποταμῷ νέας ἀμφιελίσσας.
Od.14.259 ἔνθʼ ἦ τοι μὲν ἐγὼ κελόμην ἐρίηρας ἑταίρους
Od.14.260 αὐτοῦ πὰρ νήεσσι μένειν καὶ νῆας ἔρυσθαι,
Od.14.261 ὀπτῆρας δὲ κατὰ σκοπιὰς ὤτρυνα νέεσθαι·
Od.14.262 οἱ δʼ ὕβρει εἴξαντες, ἐπισπόμενοι μένεϊ σφῷ,
Od.14.263 αἶψα μάλʼ Αἰγυπτίων ἀνδρῶν περικαλλέας ἀγροὺς
Od.14.264 πόρθεον, ἐκ δὲ γυναῖκας ἄγον καὶ νήπια τέκνα,
Od.14.265 αὐτούς τʼ ἔκτεινον· τάχα δʼ ἐς πόλιν ἵκετʼ ἀϋτή.
Od.14.266 οἱ δὲ βοῆς ἀΐοντες ἅμʼ ἠοῖ φαινομένηφιν
Od.14.267 ἦλθον· πλῆτο δὲ πᾶν πεδίον πεζῶν τε καὶ ἵππων
Od.14.268 χαλκοῦ τε στεροπῆς· ἐν δὲ Ζεὺς τερπικέραυνος
Od.14.269 φύζαν ἐμοῖς ἑτάροισι κακὴν βάλεν, οὐδέ τις ἔτλη
Od.14.270 μεῖναι ἐναντίβιον· περὶ γὰρ κακὰ πάντοθεν ἔστη.
Od.14.271 ἔνθʼ ἡμέων πολλοὺς μὲν ἀπέκτανον ὀξέϊ χαλκῷ,
Od.14.272 τοὺς δʼ ἄναγον ζωούς, σφίσιν ἐργάζεσθαι ἀνάγκῃ.
Od.14.273 αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα
Od.14.274 ποίησʼ—ὡς ὄφελον θανέειν καὶ πότμον ἐπισπεῖν
Od.14.275 αὐτοῦ ἐν Αἰγύπτῳ· ἔτι γάρ νύ με πῆμʼ ὑπέδεκτο—
Od.14.276 αὐτίκʼ ἀπὸ κρατὸς κυνέην εὔτυκτον ἔθηκα
Od.14.277 καὶ σάκος ὤμοιϊν, δόρυ δʼ ἔκβαλον ἔκτοσε χειρός·
Od.14.278 αὐτὰρ ἐγὼ βασιλῆος ἐναντίον ἤλυθον ἵππων
Od.14.279 καὶ κύσα γούναθʼ ἑλών· ὁδʼ ἐρύσατο καί μʼ ἐλέησεν,
Od.14.280 ἐς δίφρον δέ μʼ ἕσας ἄγεν οἴκαδε δάκρυ χέοντα.
Od.14.281 ἦ μέν μοι μάλα πολλοὶ ἐπήϊσσον μελίῃσιν,
Od.14.282 ἱέμενοι κτεῖναι—δὴ γὰρ κεχολώατο λίην—
Od.14.283 ἀλλʼ ἀπὸ κεῖνος ἔρυκε, Διὸς δʼ ὠπίζετο μῆνιν
Od.14.284 ξεινίου, ὅς τε μάλιστα νεμεσσᾶται κακὰ ἔργα.
Od.14.285 ἔνθα μὲν ἑπτάετες μένον αὐτόθι, πολλὰ δʼ ἄγειρα
Od.14.286 χρήματʼ ἀνʼ Αἰγυπτίους ἄνδρας· δίδοσαν γὰρ ἅπαντες.
Od.14.287 ἀλλʼ ὅτε δὴ ὄγδοόν μοι ἐπιπλόμενον ἔτος ἦλθεν,
Od.14.288 δὴ τότε Φοῖνιξ ἦλθεν ἀνὴρ ἀπατήλια εἰδώς,
Od.14.289 τρώκτης, ὃς δὴ πολλὰ κάκʼ ἀνθρώποισιν ἐώργει·
Od.14.290 ὅς μʼ ἄγε παρπεπιθὼν ᾗσι φρεσίν, ὄφρʼ ἱκόμεσθα
Od.14.291 Φοινίκην, ὅθι τοῦ γε δόμοι καὶ κτήματʼ ἔκειτο.
Od.14.292 ἔνθα παρʼ αὐτῷ μεῖνα τελεσφόρον εἰς ἐνιαυτόν.
Od.14.293 ἀλλʼ ὅτε δὴ μῆνές τε καὶ ἡμέραι ἐξετελεῦντο
Od.14.294 ἄψ περιτελλομένου ἔτεος καὶ ἐπήλυθον ὧραι,
Od.14.295 ἐς Λιβύην μʼ ἐπὶ νηὸς ἐέσσατο ποντοπόροιο
Od.14.296 ψεύδεα βουλεύσας, ἵνα οἱ σὺν φόρτον ἄγοιμι,
Od.14.297 κεῖθι δέ μʼ ὡς περάσειε καὶ ἄσπετον ὦνον ἕλοιτο.
Od.14.298 τῷ ἑπόμην ἐπὶ νηός, ὀϊόμενός περ, ἀνάγκῃ.
Od.14.299 ἡ δʼ ἔθεεν Βορέῃ ἀνέμῳ ἀκραέϊ καλῷ,
Od.14.300 μέσσον ὑπὲρ Κρήτης· Ζεὺς δέ σφισι μήδετʼ ὄλεθρον.
Od.14.301 ἀλλʼ ὅτε δὴ Κρήτην μὲν ἐλείπομεν, οὐδέ τις ἄλλη
Od.14.302 φαίνετο γαιάων, ἀλλʼ οὐρανὸς ἠδὲ θάλασσα,
Od.14.303 δὴ τότε κυανέην νεφέλην ἔστησε Κρονίων
Od.14.304 νηὸς ὕπερ γλαφυρῆς, ἤχλυσε δὲ πόντος ὑπʼ αὐτῆς.
Od.14.305 Ζεὺς δʼ ἄμυδις βρόντησε καὶ ἔμβαλε νηῒ κεραυνόν·
Od.14.306 ἡ δʼ ἐλελίχθη πᾶσα Διὸς πληγεῖσα κεραυνῷ,
Od.14.307 ἐν δὲ θεείου πλῆτο· πέσον δʼ ἐκ νηὸς ἅπαντες.
Od.14.308 οἱ δὲ κορώνῃσιν ἴκελοι περὶ νῆα μέλαιναν
Od.14.309 κύμασιν ἐμφορέοντο· θεὸς δʼ ἀποαίνυτο νόστον.
Od.14.310 αὐτὰρ ἐμοὶ Ζεὺς αὐτός, ἔχοντί περ ἄλγεα θυμῷ,
Od.14.311 ἱστὸν ἀμαιμάκετον νηὸς κυανοπρῴροιο
Od.14.312 ἐν χείρεσσιν ἔθηκεν, ὅπως ἔτι πῆμα φύγοιμι.
Od.14.313 τῷ ῥα περιπλεχθεὶς φερόμην ὀλοοῖς ἀνέμοισιν.
Od.14.314 ἐννῆμαρ φερόμην, δεκάτῃ δέ με νυκτὶ μελαίνῃ
Od.14.315 γαίῃ Θεσπρωτῶν πέλασεν μέγα κῦμα κυλίνδον.
Od.14.316 ἔνθα με Θεσπρωτῶν βασιλεὺς ἐκομίσσατο Φείδων
Od.14.317 ἥρως ἀπριάτην· τοῦ γὰρ φίλος υἱὸς ἐπελθὼν
Od.14.318 αἴθρῳ καὶ καμάτῳ δεδμημένον ἦγεν ἐς οἶκον,
Od.14.319 χειρὸς ἀναστήσας, ὄφρʼ ἵκετο δώματα πατρός·
Od.14.320 ἀμφὶ δέ με χλαῖνάν τε χιτῶνά τε εἵματα ἕσσεν.
Od.14.321 ἔνθʼ Ὀδυσῆος ἐγὼ πυθόμην· κεῖνος γὰρ ἔφασκε
Od.14.322 ξεινίσαι ἠδὲ φιλῆσαι ἰόντʼ ἐς πατρίδα γαῖαν,
Od.14.323 καί μοι κτήματʼ ἔδειξεν ὅσα ξυναγείρατʼ Ὀδυσσεύς,
Od.14.324 χαλκόν τε χρυσόν τε πολύκμητόν τε σίδηρον.
Od.14.325 καί νύ ἐς δεκάτην γενεὴν ἕτερόν γʼ ἔτι βόσκοι·
Od.14.326 τόσσα οἱ ἐν μεγάροις κειμήλια κεῖτο ἄνακτος.
Od.14.327 τὸν δʼ ἐς Δωδώνην φάτο βήμεναι, ὄφρα θεοῖο
Od.14.328 ἐκ δρυὸς ὑψικόμοιο Διὸς βουλὴν ἐπακούσαι,
Od.14.329 ὅππως νοστήσειʼ Ἰθάκης ἐς πίονα δῆμον
Od.14.330 ἤδη δὴν ἀπεών, ἢ ἀμφαδὸν ἦε κρυφηδόν.
Od.14.331 ὤμοσε δὲ πρὸς ἔμʼ αὐτόν, ἀποσπένδων ἐνὶ οἴκῳ,
Od.14.332 νῆα κατειρύσθαι καὶ ἐπαρτέας ἔμμεν ἑταίρους,
Od.14.333 οἳ δή μιν πέμψουσι φίλην ἐς πατρίδα γαῖαν.
Od.14.334 ἀλλʼ ἐμὲ πρὶν ἀπέπεμψε· τύχησε γὰρ ἐρχομένη νηῦς
Od.14.335 ἀνδρῶν Θεσπρωτῶν ἐς Δουλίχιον πολύπυρον.
Od.14.336 ἔνθʼ ὅ γέ μʼ ἠνώγει πέμψαι βασιλῆϊ Ἀκάστῳ
Od.14.337 ἐνδυκέως· τοῖσιν δὲ κακὴ φρεσὶν ἥνδανε βουλὴ
Od.14.338 ἀμφʼ ἐμοί, ὄφρʼ ἔτι πάγχυ δύης ἐπὶ πῆμα γενοίμην.
Od.14.339 ἀλλʼ ὅτε γαίης πολλὸν ἀπέπλω ποντοπόρος νηῦς,
Od.14.340 αὐτίκα δούλιον ἦμαρ ἐμοὶ περιμηχανόωντο.
Od.14.341 ἐκ μέν με χλαῖνάν τε χιτῶνά τε εἵματʼ ἔδυσαν,
Od.14.342 ἀμφὶ δέ μοι ῥάκος ἄλλο κακὸν βάλον ἠδὲ χιτῶνα,
Od.14.343 ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι·
Od.14.344 ἑσπέριοι δʼ Ἰθάκης εὐδειέλου ἔργʼ ἀφίκοντο.
Od.14.345 ἔνθʼ ἐμὲ μὲν κατέδησαν ἐϋσσέλμῳ ἐνὶ νηῒ
Od.14.346 ὅπλῳ ἐϋστρεφέϊ στερεῶς, αὐτοὶ δʼ ἀποβάντες
Od.14.347 ἐσσυμένως παρὰ θῖνα θαλάσσης δόρπον ἕλοντο.
Od.14.348 αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ
Od.14.349 ῥηϊδίως· κεφαλῇ δὲ κατὰ ῥάκος ἀμφικαλύψας,
Od.14.350 ξεστὸν ἐφόλκαιον καταβὰς ἐπέλασσα θαλάσσῃ
Od.14.351 στῆθος, ἔπειτα δὲ χερσὶ διήρεσσʼ ἀμφοτέρῃσι
Od.14.352 νηχόμενος, μάλα δʼ ὦκα θύρηθʼ ἔα ἀμφὶς ἐκείνων.
Od.14.353 ἔνθʼ ἀναβάς, ὅθι τε δρίος ἦν πολυανθέος ὕλης,
Od.14.354 κείμην πεπτηώς. οἱ δὲ μεγάλα στενάχοντες
Od.14.355 φοίτων· ἀλλʼ οὐ γάρ σφιν ἐφαίνετο κέρδιον εἶναι
Od.14.356 μαίεσθαι προτέρω, τοὶ μὲν πάλιν αὖτις ἔβαινον
Od.14.357 νηὸς ἔπι γλαφυρῆς· ἐμὲ δʼ ἔκρυψαν θεοὶ αὐτοὶ
Od.14.358 ῥηϊδίως, καί με σταθμῷ ἐπέλασσαν ἄγοντες
Od.14.359 ἀνδρὸς ἐπισταμένου· ἔτι γάρ νύ μοι αἶσα βιῶναι.
Od.14.360 τὸν δʼ ἀπαμειβόμενος προσέφης, Εὔμαιε συβῶτα·
Od.14.361 ἆ δειλὲ ξείνων, ἦ μοι μάλα θυμὸν ὄρινας
Od.14.362 ταῦτα ἕκαστα λέγων, ὅσα δὴ πάθες ἠδʼ ὅσʼ ἀλήθης.
Od.14.363 ἀλλὰ τά γʼ οὐ κατὰ κόσμον ὀΐομαι, οὐδέ με πείσεις
Od.14.364 εἰπὼν ἀμφʼ Ὀδυσῆϊ· τί σε χρὴ τοῖον ἐόντα
Od.14.365 μαψιδίως ψεύδεσθαι; ἐγὼ δʼ εὖ οἶδα καὶ αὐτὸς
Od.14.366 νόστον ἐμοῖο ἄνακτος, ὅ τʼ ἤχθετο πᾶσι θεοῖσι
Od.14.367 πάγχυ μάλʼ, ὅττι μιν οὔ τι μετὰ Τρώεσσι δάμασσαν
Od.14.368 ἠὲ φίλων ἐν χερσίν, ἐπεὶ πόλεμον τολύπευσε.
Od.14.369 τῷ κέν οἱ τύμβον μὲν ἐποίησαν Παναχαιοί,
Od.14.370 ἠδέ κε καὶ ᾧ παιδὶ μέγα κλέος ἤρατʼ ὀπίσσω
Od.14.371 νῦν δέ μιν ἀκλειῶς ἅρπυιαι ἀνηρείψαντο.
Od.14.372 αὐτὰρ ἐγὼ παρʼ ὕεσσιν ἀπότροπος· οὐδὲ πόλινδε
Od.14.373 ἔρχομαι, εἰ μή πού τι περίφρων Πηνελόπεια
Od.14.374 ἐλθέμεν ὀτρύνῃσιν, ὅτʼ ἀγγελίη ποθὲν ἔλθῃ.
Od.14.375 ἀλλʼ οἱ μὲν τὰ ἕκαστα παρήμενοι ἐξερέουσιν,
Od.14.376 ἠμὲν οἳ ἄχνυνται δὴν οἰχομένοιο ἄνακτος,
Od.14.377 ἠδʼ οἳ χαίρουσιν βίοτον νήποινον ἔδοντες·
Od.14.378 ἀλλʼ ἐμοὶ οὐ φίλον ἐστὶ μεταλλῆσαι καὶ ἐρέσθαι,
Od.14.379 ἐξ οὗ δή μʼ Αἰτωλὸς ἀνὴρ ἐξήπαφε μύθῳ,
Od.14.380 ὅς ῥʼ ἄνδρα κτείνας, πολλὴν ἐπὶ γαῖαν ἀληθείς,
Od.14.381 ἦλθεν ἐμὰ πρὸς δώματʼ· ἐγὼ δέ μιν ἀμφαγάπαζον.
Od.14.382 φῆ δέ μιν ἐν Κρήτεσσι παρʼ Ἰδομενῆϊ ἰδέσθαι
Od.14.383 νῆας ἀκειόμενον, τάς οἱ ξυνέαξαν ἄελλαι·
Od.14.384 καὶ φάτʼ ἐλεύσεσθαι ἢ ἐς θέρος ἢ ἐς ὀπώρην,
Od.14.385 πολλὰ χρήματʼ ἄγοντα, σὺν ἀντιθέοις ἑτάροισι.
Od.14.386 καὶ σύ, γέρον πολυπενθές, ἐπεί σέ μοι ἤγαγε δαίμων,
Od.14.387 μήτε τί μοι ψεύδεσσι χαρίζεο μήτε τι θέλγε·
Od.14.388 οὐ γὰρ τοὔνεκʼ ἐγώ σʼ αἰδέσσομαι οὐδὲ φιλήσω,
Od.14.389 ἀλλὰ Δία ξένιον δείσας αὐτόν τʼ ἐλεαίρων.
Od.14.390 τὸν δʼ ἀπαμειβόμενος προσέφη πολύμητις Ὀδυσσεύς
Od.14.391 ἦ μάλα τίς τοι θυμὸς ἐνὶ στήθεσσιν ἄπιστος,
Od.14.392 οἷόν σʼ οὐδʼ ὀμόσας περ ἐπήγαγον οὐδέ σε πείθω.
Od.14.393 ἀλλʼ ἄγε νῦν ῥήτρην ποιησόμεθʼ· αὐτὰρ ὄπισθε
Od.14.394 μάρτυροι ἀμφοτέροισι θεοί, τοὶ Ὄλυμπον ἔχουσιν.
Od.14.395 εἰ μέν κεν νοστήσῃ ἄναξ τεὸς ἐς τόδε δῶμα,
Od.14.396 ἕσσας με χλαῖνάν τε χιτῶνά τε εἵματα πέμψαι
Od.14.397 Δουλίχιόνδʼ ἰέναι, ὅθι μοι φίλον ἔπλετο θυμῷ·
Od.14.398 εἰ δέ κε μὴ ἔλθῃσιν ἄναξ τεὸς ὡς ἀγορεύω,
Od.14.399 δμῶας ἐπισσεύας βαλέειν μεγάλης κατὰ πέτρης,
Od.14.400 ὄφρα καὶ ἄλλος πτωχὸς ἀλεύεται ἠπεροπεύειν.
Od.14.401 τὸν δʼ ἀπαμειβόμενος προσεφώνεε δῖος ὑφορβός·
Od.14.402 ξεῖνʼ, οὕτω γάρ κέν μοι ἐϋκλείη τʼ ἀρετή τε
Od.14.403 εἴη ἐπʼ ἀνθρώπους ἅμα τʼ αὐτίκα καὶ μετέπειτα,
Od.14.404 ὅς σʼ ἐπεὶ ἐς κλισίην ἄγαγον καὶ ξείνια δῶκα,
Od.14.405 αὖτις δὲ κτείναιμι φίλον τʼ ἀπὸ θυμὸν ἑλοίμην·
Od.14.406 πρόφρων κεν δὴ ἔπειτα Δία Κρονίωνα λιτοίμην.
Od.14.407 νῦν δʼ ὥρη δόρποιο· τάχιστά μοι ἔνδον ἑταῖροι
Od.14.408 εἶεν, ἵνʼ ἐν κλισίῃ λαρὸν τετυκοίμεθα δόρπον.
Od.14.409 ὣς οἱ μὲν τοιαῦτα πρὸς ἀλλήλους ἀγόρευον,
Od.14.410 ἀγχίμολον δὲ σύες τε καὶ ἀνέρες ἦλθον ὑφορβοί.
Od.14.411 τὰς μὲν ἄρα ἔρξαν κατὰ ἤθεα κοιμηθῆναι,
Od.14.412 κλαγγὴ δʼ ἄσπετος ὦρτο συῶν αὐλιζομενάων
Od.14.413 αὐτὰρ ὁ οἷς ἑτάροισιν ἐκέκλετο δῖος ὑφορβός·
Od.14.414 ἄξεθʼ ὑῶν τὸν ἄριστον, ἵνα ξείνῳ ἱερεύσω
Od.14.415 τηλεδαπῷ· πρὸς δʼ αὐτοὶ ὀνησόμεθʼ, οἵ περ ὀϊζὺν
Od.14.416 δὴν ἔχομεν πάσχοντες ὑῶν ἕνεκʼ ἀργιοδόντων·
Od.14.417 ἄλλοι δʼ ἡμέτερον κάματον νήποινον ἔδουσιν.
Od.14.418 ὣς ἄρα φωνήσας κέασε ξύλα νηλέϊ χαλκῷ,
Od.14.419 οἱ δʼ ὗν εἰσῆγον μάλα πίονα πενταέτηρον.
Od.14.420 τὸν μὲν ἔπειτʼ ἔστησαν ἐπʼ ἐσχάρῃ· οὐδὲ συβώτης
Od.14.421 λήθετʼ ἄρʼ ἀθανάτων· φρεσὶ γὰρ κέχρητʼ ἀγαθῇσιν·
Od.14.422 ἀλλʼ ὅγʼ ἀπαρχόμενος κεφαλῆς τρίχας ἐν πυρὶ βάλλεν
Od.14.423 ἀργιόδοντος ὑός, καὶ ἐπεύχετο πᾶσι θεοῖσιν
Od.14.424 νοστῆσαι Ὀδυσῆα πολύφρονα ὅνδε δόμονδε.
Od.14.425 κόψε δʼ ἀνασχόμενος σχίζῃ δρυός, ἣν λίπε κείων·
Od.14.426 τὸν δʼ ἔλιπε ψυχή. τοὶ δʼ ἔσφαξάν τε καὶ εὗσαν·
Od.14.427 αἶψα δέ μιν διέχευαν· ὁ δʼ ὠμοθετεῖτο συβώτης,
Od.14.428 πάντων ἀρχόμενος μελέων, ἐς πίονα δημόν,
Od.14.429 καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,
Od.14.430 μίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,
Od.14.431 ὤπτησάν τε περιφραδέως ἐρύσαντό τε πάντα,
Od.14.432 βάλλον δʼ εἰν ἐλεοῖσιν ἀολλέα· ἂν δὲ συβώτης
Od.14.433 ἵστατο δαιτρεύσων· περὶ γὰρ φρεσὶν αἴσιμα ᾔδη.
Od.14.434 καὶ τὰ μὲν ἕπταχα πάντα διεμοιρᾶτο δαΐζων·
Od.14.435 τὴν μὲν ἴαν νύμφῃσι καὶ Ἑρμῇ, Μαιάδος υἱεῖ,
Od.14.436 θῆκεν ἐπευξάμενος, τὰς δʼ ἄλλας νεῖμεν ἑκάστῳ·
Od.14.437 νώτοισιν δʼ Ὀδυσῆα διηνεκέεσσι γέραιρεν
Od.14.438 ἀργιόδοντος ὑός, κύδαινε δὲ θυμὸν ἄνακτος·
Od.14.439 καί μιν φωνήσας προσέφη πολύμητις Ὀδυσσεύς·
Od.14.440 αἴθʼ οὕτως, Εὔμαιε, φίλος Διὶ πατρὶ γένοιο
Od.14.441 ὡς ἐμοί, ὅττι τε τοῖον ἐόντʼ ἀγαθοῖσι γεραίρεις.
Od.14.442 τὸν δʼ ἀπαμειβόμενος προσέφης, Εὔμαιε συβῶτα·
Od.14.443 ἔσθιε, δαιμόνιε ξείνων, καὶ τέρπεο τοῖσδε,
Od.14.444 οἷα πάρεστι· θεὸς δὲ τὸ μὲν δώσει, τὸ δʼ ἐάσει,
Od.14.445 ὅττι κεν ᾧ θυμῷ ἐθέλῃ· δύναται γὰρ ἅπαντα.
Od.14.446 ἦ ῥα καὶ ἄργματα θῦσε θεοῖς αἰειγενέτῃσι,
Od.14.447 σπείσας δʼ αἴθοπα οἶνον Ὀδυσσῆϊ πτολιπόρθῳ
Od.14.448 ἐν χείρεσσιν ἔθηκεν· ὁ δʼ ἕζετο ᾗ παρὰ μοίρῃ.
Od.14.449 σῖτον δέ σφιν ἔνειμε Μεσαύλιος, ὅν ῥα συβώτης
Od.14.450 αὐτὸς κτήσατο οἶος ἀποιχομένοιο ἄνακτος,
Od.14.451 νόσφιν δεσποίνης καὶ Λαέρταο γέροντος·
Od.14.452 πὰρ δʼ ἄρα μιν Ταφίων πρίατο κτεάτεσσιν ἑοῖσιν.
Od.14.453 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.14.454 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.14.455 σῖτον μέν σφιν ἀφεῖλε Μεσαύλιος, οἱ δʼ ἐπὶ κοῖτον
Od.14.456 σίτου καὶ κρειῶν κεκορημένοι ἐσσεύοντο.
Od.14.457 νὺξ δʼ ἄρʼ ἐπῆλθε κακὴ σκοτομήνιος, ὗε δʼ ἄρα Ζεὺς
Od.14.458 πάννυχος, αὐτὰρ ἄη Ζέφυρος μέγας αἰὲν ἔφυδρος.
Od.14.459 τοῖς δʼ Ὀδυσεὺς μετέειπε, συβώτεω πειρητίζων,
Od.14.460 εἴ πώς οἱ ἐκδὺς χλαῖναν πόροι, ἤ τινʼ ἑταίρων
Od.14.461 ἄλλον ἐποτρύνειεν, ἐπεί ἑο κήδετο λίην·
Od.14.462 κέκλυθι νῦν, Εὔμαιε καὶ ἄλλοι πάντες ἑταῖροι,
Od.14.463 εὐξάμενός τι ἔπος ἐρέω· οἶνος γὰρ ἀνώγει
Od.14.464 ἠλεός, ὅς τʼ ἐφέηκε πολύφρονά περ μάλʼ ἀεῖσαι
Od.14.465 καί θʼ ἁπαλὸν γελάσαι, καί τʼ ὀρχήσασθαι ἀνῆκε,
Od.14.466 καί τι ἔπος προέηκεν ὅ περ τʼ ἄρρητον ἄμεινον.
Od.14.467 ἀλλʼ ἐπεὶ οὖν τὸ πρῶτον ἀνέκραγον, οὐκ ἐπικεύσω.
Od.14.468 εἴθʼ ὣς ἡβώοιμι βίη τέ μοι ἔμπεδος εἴη,
Od.14.469 ὡς ὅθʼ ὑπὸ Τροίην λόχον ἤγομεν ἀρτύναντες.
Od.14.470 ἡγείσθην δʼ Ὀδυσεύς τε καὶ Ἀτρεΐδης Μενέλαος,
Od.14.471 τοῖσι δʼ ἅμα τρίτος ἄρχον ἐγών· αὐτοὶ γὰρ ἄνωγον.
Od.14.472 ἀλλʼ ὅτε δή ῥʼ ἱκόμεσθα ποτὶ πτόλιν αἰπύ τε τεῖχος,
Od.14.473 ἡμεῖς μὲν περὶ ἄστυ κατὰ ῥωπήϊα πυκνά,
Od.14.474 ἂν δόνακας καὶ ἕλος, ὑπὸ τεύχεσι πεπτηῶτες
Od.14.475 κείμεθα. νὺξ δʼ ἄρʼ ἐπῆλθε κακὴ Βορέαο πεσόντος,
Od.14.476 πηγυλίς· αὐτὰρ ὕπερθε χιὼν γένετʼ ἠΰτε πάχνη,
Od.14.477 ψυχρή, καὶ σακέεσσι περιτρέφετο κρύσταλλος.
Od.14.478 ἔνθʼ ἄλλοι πάντες χλαίνας ἔχον ἠδὲ χιτῶνας,
Od.14.479 εὗδον δʼ εὔκηλοι, σάκεσιν εἰλυμένοι ὤμους·
Od.14.480 αὐτὰρ ἐγὼ χλαῖναν μὲν ἰὼν ἑτάροισιν ἔλειπον
Od.14.481 ἀφραδίῃς, ἐπεὶ οὐκ ἐφάμην ῥιγωσέμεν ἔμπης,
Od.14.482 ἀλλʼ ἑπόμην σάκος οἶον ἔχων καὶ ζῶμα φαεινόν.
Od.14.483 ἀλλʼ ὅτε δὴ τρίχα νυκτὸς ἔην, μετὰ δʼ ἄστρα βεβήκει,
Od.14.484 καὶ τότʼ ἐγὼν Ὀδυσῆα προσηύδων ἐγγὺς ἐόντα
Od.14.485 ἀγκῶνι νύξας· ὁ δʼ ἄρʼ ἐμμαπέως ὑπάκουσε·
Od.14.486 διογενὲς Λαερτιάδη, πολυμήχανʼ Ὀδυσσεῦ,
Od.14.487 οὔ τοι ἔτι ζωοῖσι μετέσσομαι, ἀλλά με χεῖμα
Od.14.488 δάμναται· οὐ γὰρ ἔχω χλαῖναν· παρά μʼ ἤπαφε δαίμων
Od.14.489 οἰοχίτωνʼ ἔμεναι· νῦν δʼ οὐκέτι φυκτὰ πέλονται.
Od.14.490 ὣς ἐφάμην, ὁ δʼ ἔπειτα νόον σχέθε τόνδʼ ἐνὶ θυμῷ,
Od.14.491 οἷος κεῖνος ἔην βουλευέμεν ἠδὲ μάχεσθαι·
Od.14.492 φθεγξάμενος δʼ ὀλίγῃ ὀπί με πρὸς μῦθον ἔειπε·
Od.14.493 σίγα νῦν, μή τίς σευ Ἀχαιῶν ἄλλος ἀκούσῃ.
Od.14.494 ἦ καὶ ἐπʼ ἀγκῶνος κεφαλὴν σχέθεν εἶπέ τε μῦθον·
Od.14.495 κλῦτε, φίλοι· θεῖός μοι ἐνύπνιον ἦλθεν ὄνειρος.
Od.14.496 λίην γὰρ νηῶν ἑκὰς ἤλθομεν· ἀλλά τις εἴη
Od.14.497 εἰπεῖν Ἀτρεΐδῃ Ἀγαμέμνονι, ποιμένι λαῶν,
Od.14.498 εἰ πλέονας παρὰ ναῦφιν ἐποτρύνειε νέεσθαι.
Od.14.499 ὣς ἔφατʼ, ὦρτο δʼ ἔπειτα Θόας, Ἀνδραίμονος υἱός,
Od.14.500 καρπαλίμως, ἀπὸ δὲ χλαῖναν θέτο φοινικόεσσαν,
Od.14.501 βῆ δὲ θέειν ἐπὶ νῆας· ἐγὼ δʼ ἐνὶ εἵματι κείνου
Od.14.502 κείμην ἀσπασίως, φάε δὲ χρυσόθρονος Ἠώς.
Od.14.503 ὣς νῦν ἡβώοιμι βίη τέ μοι ἔμπεδος εἴη·
Od.14.504 δοίη κέν τις χλαῖναν ἐνὶ σταθμοῖσι συφορβῶν,
Od.14.505 ἀμφότερον, φιλότητι καὶ αἰδοῖ φωτὸς ἑῆος·
Od.14.506 νῦν δέ μʼ ἀτιμάζουσι κακὰ χροῒ εἵματʼ ἔχοντα.
Od.14.507 τὸν δʼ ἀπαμειβόμενος προσέφης, Εὔμαιε συβῶτα·
Od.14.508 ὦ γέρον, αἶνος μέν τοι ἀμύμων, ὃν κατέλεξας,
Od.14.509 οὐδέ τί πω παρὰ μοῖραν ἔπος νηκερδὲς ἔειπες·
Od.14.510 τῷ οὔτʼ ἐσθῆτος δευήσεαι οὔτε τευ ἄλλου,
Od.14.511 ὧν ἐπέοιχʼ ἱκέτην ταλαπείριον ἀντιάσαντα,
Od.14.512 νῦν· ἀτὰρ ἠῶθέν γε τὰ σὰ ῥάκεα δνοπαλίξεις.
Od.14.513 οὐ γὰρ πολλαὶ χλαῖναι ἐπημοιβοί τε χιτῶνες
Od.14.514 ἐνθάδε ἕννυσθαι, μία δʼ οἴη φωτὶ ἑκάστῳ.
Od.14.515 αὐτὰρ ἐπὴν ἔλθῃσιν Ὀδυσσῆος φίλος υἱός,
Od.14.516 αὐτός τοι χλαῖνάν τε χιτῶνά τε εἵματα δώσει,
Od.14.517 πέμψει δʼ ὅππῃ σε κραδίη θυμός τε κελεύει.
Od.14.518 ὣς εἰπὼν ἀνόρουσε, τίθει δʼ ἄρα οἱ πυρὸς ἐγγὺς
Od.14.519 εὐνήν, ἐν δʼ ὀΐων τε καὶ αἰγῶν δέρματʼ ἔβαλλεν.
Od.14.520 ἔνθʼ Ὀδυσεὺς κατέλεκτʼ· ἐπὶ δὲ χλαῖναν βάλεν αὐτῷ
Od.14.521 πυκνὴν καὶ μεγάλην, ἥ οἱ παρεκέσκετʼ ἀμοιβάς,
Od.14.522 ἕννυσθαι ὅτε τις χειμὼν ἔκπαγλος ὄροιτο.
Od.14.523 ὣς ὁ μὲν ἔνθʼ Ὀδυσεὺς κοιμήσατο, τοὶ δὲ παρʼ αὐτὸν
Od.14.524 ἄνδρες κοιμήσαντο νεηνίαι· οὐδὲ συβώτῃ
Od.14.525 ἥνδανεν αὐτόθι κοῖτος, ὑῶν ἄπο κοιμηθῆναι,
Od.14.526 ἀλλʼ ὅ γʼ ἄρʼ ἔξω ἰὼν ὡπλίζετο· χαῖρε δʼ Ὀδυσσεύς,
Od.14.527 ὅττι ῥά οἱ βιότου περικήδετο νόσφιν ἐόντος.
Od.14.528 πρῶτον μὲν ξίφος ὀξὺ περὶ στιβαροῖς βάλετʼ ὤμοις,
Od.14.529 ἀμφὶ δὲ χλαῖναν ἑέσσατʼ ἀλεξάνεμον, μάλα πυκνήν,
Od.14.530 ἂν δὲ νάκην ἕλετʼ αἰγὸς ἐϋτρεφέος μεγάλοιο,
Od.14.531 εἵλετο δʼ ὀξὺν ἄκοντα, κυνῶν ἀλκτῆρα καὶ ἀνδρῶν.
Od.14.532 βῆ δʼ ἴμεναι κείων ὅθι περ σύες ἀργιόδοντες
Od.14.533 πέτρῃ ὕπο γλαφυρῇ εὗδον, Βορέω ὑπʼ ἰωγῇ.
Od.15.1 ἡ δʼ εἰς εὐρύχορον Λακεδαίμονα Παλλὰς Ἀθήνη
Od.15.2 ᾤχετʼ, Ὀδυσσῆος μεγαθύμου φαίδιμον υἱὸν
Od.15.3 νόστου ὑπομνήσουσα καὶ ὀτρυνέουσα νέεσθαι.
Od.15.4 εὗρε δὲ Τηλέμαχον καὶ Νέστορος ἀγλαὸν υἱὸν
Od.15.5 εὕδοντʼ ἐν προδόμῳ Μενελάου κυδαλίμοιο,
Od.15.6 ἦ τοι Νεστορίδην μαλακῷ δεδμημένον ὕπνῳ·
Od.15.7 Τηλέμαχον δʼ οὐχ ὕπνος ἔχε γλυκύς, ἀλλʼ ἐνὶ θυμῷ
Od.15.8 νύκτα διʼ ἀμβροσίην μελεδήματα πατρὸς ἔγειρεν.
Od.15.9 ἀγχοῦ δʼ ἱσταμένη προσέφη γλαυκῶπις Ἀθήνη·
Od.15.10 Τηλέμαχʼ, οὐκέτι καλὰ δόμων ἄπο τῆλʼ ἀλάλησαι,
Od.15.11 κτήματά τε προλιπὼν ἄνδρας τʼ ἐν σοῖσι δόμοισιν
Od.15.12 οὕτω ὑπερφιάλους· μή τοι κατὰ πάντα φάγωσι
Od.15.13 κτήματα δασσάμενοι, σὺ δὲ τηϋσίην ὁδὸν ἔλθῃς.
Od.15.14 ἀλλʼ ὄτρυνε τάχιστα βοὴν ἀγαθὸν Μενέλαον
Od.15.15 πεμπέμεν, ὄφρʼ ἔτι οἴκοι ἀμύμονα μητέρα τέτμῃς.
Od.15.16 ἤδη γάρ ῥα πατήρ τε κασίγνητοί τε κέλονται
Od.15.17 Εὐρυμάχῳ γήμασθαι· ὁ γὰρ περιβάλλει ἅπαντας
Od.15.18 μνηστῆρας δώροισι καὶ ἐξώφελλεν ἔεδνα·
Od.15.19 μή νύ τι σεῦ ἀέκητι δόμων ἐκ κτῆμα φέρηται.
Od.15.20 οἶσθα γὰρ οἷος θυμὸς ἐνὶ στήθεσσι γυναικός·
Od.15.21 κείνου βούλεται οἶκον ὀφέλλειν ὅς κεν ὀπυίῃ,
Od.15.22 παίδων δὲ προτέρων καὶ κουριδίοιο φίλοιο
Od.15.23 οὐκέτι μέμνηται τεθνηκότος οὐδὲ μεταλλᾷ.
Od.15.24 ἀλλὰ σύ γʼ ἐλθὼν αὐτὸς ἐπιτρέψειας ἕκαστα
Od.15.25 δμῳάων ἥ τίς τοι ἀρίστη φαίνεται εἶναι,
Od.15.26 εἰς ὅ κέ τοι φήνωσι θεοὶ κυδρὴν παράκοιτιν.
Od.15.27 ἄλλο δέ τοί τι ἔπος ἐρέω, σὺ δὲ σύνθεο θυμῷ.
Od.15.28 μνηστήρων σʼ ἐπιτηδὲς ἀριστῆες λοχόωσιν
Od.15.29 ἐν πορθμῷ Ἰθάκης τε Σάμοιό τε παιπαλοέσσης.
Od.15.30 ἱέμενοι κτεῖναι, πρὶν πατρίδα γαῖαν ἱκέσθαι.
Od.15.31 ἀλλὰ τά γʼ οὐκ ὀΐω· πρὶν καί τινα γαῖα καθέξει
Od.15.32 ἀνδρῶν μνηστήρων, οἵ τοι βίοτον κατέδουσιν.
Od.15.33 ἀλλὰ ἑκὰς νήσων ἀπέχειν εὐεργέα νῆα,
Od.15.34 νυκτὶ δʼ ὁμῶς πλείειν· πέμψει δέ τοι οὖρον ὄπισθεν
Od.15.35 ἀθανάτων ὅς τίς σε φυλάσσει τε ῥύεταί τε.
Od.15.36 αὐτὰρ ἐπὴν πρώτην ἀκτὴν Ἰθάκης ἀφίκηαι,
Od.15.37 νῆα μὲν ἐς πόλιν ὀτρῦναι καὶ πάντας ἑταίρους,
Od.15.38 αὐτὸς δὲ πρώτιστα συβώτην εἰσαφικέσθαι,
Od.15.39 ὅς τοι ὑῶν ἐπίουρος, ὁμῶς δέ τοι ἤπια οἶδεν.
Od.15.40 ἔνθα δὲ νύκτʼ ἀέσαι· τὸν δʼ ὀτρῦναι πόλιν εἴσω
Od.15.41 ἀγγελίην ἐρέοντα περίφρονι Πηνελοπείῃ,
Od.15.42 οὕνεκά οἱ σῶς ἐσσὶ καὶ ἐκ Πύλου εἰλήλουθας.
Od.15.43 ἡ μὲν ἄρʼ ὣς εἰποῦσʼ ἀπέβη πρὸς μακρὸν Ὄλυμπον,
Od.15.44 αὐτὰρ ὁ Νεστορίδην ἐξ ἡδέος ὕπνου ἔγειρεν
Od.15.45 λὰξ ποδὶ κινήσας, καί μιν πρὸς μῦθον ἔειπεν·
Od.15.46 ἔγρεο, Νεστορίδη Πεισίστρατε, μώνυχας ἵππους
Od.15.47 ζεῦξον ὑφʼ ἅρματʼ ἄγων, ὄφρα πρήσσωμεν ὁδοῖο.
Od.15.48 τὸν δʼ αὖ Νεστορίδης Πεισίστρατος ἀντίον ηὔδα·
Od.15.49 Τηλέμαχʼ, οὔ πως ἔστιν ἐπειγομένους περ ὁδοῖο
Od.15.50 νύκτα διὰ δνοφερὴν ἐλάαν· τάχα δʼ ἔσσεται ἠώς.
Od.15.51 ἀλλὰ μένʼ εἰς ὅ κε δῶρα φέρων ἐπιδίφρια θήῃ
Od.15.52 ἥρως Ἀτρείδης, δουρικλειτὸς Μενέλαος,
Od.15.53 καὶ μύθοις ἀγανοῖσι παραυδήσας ἀποπέμψῃ.
Od.15.54 τοῦ γάρ τε ξεῖνος μιμνήσκεται ἤματα πάντα
Od.15.55 ἀνδρὸς ξεινοδόκου, ὅς κεν φιλότητα παράσχῃ.
Od.15.56 ὣς ἔφατʼ, αὐτίκα δὲ χρυσόθρονος ἤλυθεν Ἠώς.
Od.15.57 ἀγχίμολον δέ σφʼ ἦλθε βοὴν ἀγαθὸς Μενέλαος,
Od.15.58 ἀνστὰς ἐξ εὐνῆς, Ἑλένης πάρα καλλικόμοιο.
Od.15.59 τὸν δʼ ὡς οὖν ἐνόησεν Ὀδυσσῆος φίλος υἱός,
Od.15.60 σπερχόμενός ῥα χιτῶνα περὶ χροῒ σιγαλόεντα
Od.15.61 δῦνεν, καὶ μέγα φᾶρος ἐπὶ στιβαροῖς βάλετʼ ὤμοις
Od.15.62 ἥρως, βῆ δὲ θύραζε, παριστάμενος δὲ προσηύδα
Od.15.63 Τηλέμαχος, φίλος υἱὸς Ὀδυσσῆος θείοιο·
Od.15.64 Ἀτρεΐδη Μενέλαε διοτρεφές, ὄρχαμε λαῶν,
Od.15.65 ἤδη νῦν μʼ ἀπόπεμπε φίλην ἐς πατρίδα γαῖαν·
Od.15.66 ἤδη γάρ μοι θυμὸς ἐέλδεται οἴκαδʼ ἱκέσθαι.
Od.15.67 τὸν δʼ ἠμείβετʼ ἔπειτα βοὴν ἀγαθὸς Μενέλαος·
Od.15.68 Τηλέμαχʼ, οὔ τί σʼ ἐγώ γε πολὺν χρόνον ἐνθάδʼ ἐρύξω
Od.15.69 ἱέμενον νόστοιο· νεμεσσῶμαι δὲ καὶ ἄλλῳ
Od.15.70 ἀνδρὶ ξεινοδόκῳ, ὅς κʼ ἔξοχα μὲν φιλέῃσιν,
Od.15.71 ἔξοχα δʼ ἐχθαίρῃσιν· ἀμείνω δʼ αἴσιμα πάντα.
Od.15.72 ἶσόν τοι κακόν ἐσθʼ, ὅς τʼ οὐκ ἐθέλοντα νέεσθαι
Od.15.73 ξεῖνον ἐποτρύνει καὶ ὃς ἐσσύμενον κατερύκει.
Od.15.74 χρὴ ξεῖνον παρεόντα φιλεῖν, ἐθέλοντα δὲ πέμπειν.
Od.15.75 ἀλλὰ μένʼ εἰς ὅ κε δῶρα φέρων ἐπιδίφρια θείω
Od.15.76 καλά, σὺ δʼ ὀφθαλμοῖσιν ἴδῃς, εἴπω δὲ γυναιξὶ
Od.15.77 δεῖπνον ἐνὶ μεγάροις τετυκεῖν ἅλις ἔνδον ἐόντων.
Od.15.78 ἀμφότερον, κῦδός τε καὶ ἀγλαΐη καὶ ὄνειαρ,
Od.15.79 δειπνήσαντας ἴμεν πολλὴν ἐπʼ ἀπείρονα γαῖαν.
Od.15.80 εἰ δʼ ἐθέλεις τραφθῆναι ἀνʼ Ἑλλάδα καὶ μέσον Ἄργος,
Od.15.81 ὄφρα τοι αὐτὸς ἕπωμαι, ὑποζεύξω δέ τοι ἵππους,
Od.15.82 ἄστεα δʼ ἀνθρώπων ἡγήσομαι· οὐδέ τις ἡμέας
Od.15.83 αὔτως ἀππέμψει, δώσει δέ τι ἕν γε φέρεσθαι,
Od.15.84 ἠέ τινα τριπόδων εὐχάλκων ἠὲ λεβήτων,
Od.15.85 ἠὲ δύʼ ἡμιόνους ἠὲ χρύσειον ἄλεισον.
Od.15.86 τὸν δʼ αὖ Τηλέμαχος πεπνυμένος ἀντίον ηὔδα·
Od.15.87 Ἀτρεΐδη Μενέλαε διοτρεφές, ὄρχαμε λαῶν,
Od.15.88 βούλομαι ἤδη νεῖσθαι ἐφʼ ἡμέτερʼ· οὐ γὰρ ὄπισθεν
Od.15.89 οὖρον ἰὼν κατέλειπον ἐπὶ κτεάτεσσιν ἐμοῖσιν·
Od.15.90 μὴ πατέρʼ ἀντίθεον διζήμενος αὐτὸς ὄλωμαι,
Od.15.91 ἤ τί μοι ἐκ μεγάρων κειμήλιον ἐσθλὸν ὄληται.
Od.15.92 αὐτὰρ ἐπεὶ τό γʼ ἄκουσε βοὴν ἀγαθὸς Μενέλαος,
Od.15.93 αὐτίκʼ ἄρʼ ᾗ ἀλόχῳ ἠδὲ δμῳῇσι κέλευσε
Od.15.94 δεῖπνον ἐνὶ μεγάροις τετυκεῖν ἅλις ἔνδον ἐόντων.
Od.15.95 ἀγχίμολον δέ οἱ ἦλθε Βοηθοΐδης Ἐτεωνεύς,
Od.15.96 ἀνστὰς ἐξ εὐνῆς, ἐπεὶ οὐ πολὺ ναῖεν ἀπʼ αὐτοῦ·
Od.15.97 τὸν πῦρ κῆαι ἄνωγε βοὴν ἀγαθὸς Μενέλαος
Od.15.98 ὀπτῆσαί τε κρεῶν· ὁ δʼ ἄρʼ οὐκ ἀπίθησεν ἀκούσας.
Od.15.99 αὐτὸς δʼ ἐς θάλαμον κατεβήσετο κηώεντα,
Od.15.100 οὐκ οἶος, ἅμα τῷ γʼ Ἑλένη κίε καὶ Μεγαπένθης.
Od.15.101 ἀλλʼ ὅτε δή ῥʼ ἵκανον ὅθι κειμήλια κεῖτο,
Od.15.102 Ἀτρεΐδης μὲν ἔπειτα δέπας λάβεν ἀμφικύπελλον,
Od.15.103 υἱὸν δὲ κρητῆρα φέρειν Μεγαπένθεʼ ἄνωγεν
Od.15.104 ἀργύρεον· Ἑλένη δὲ παρίστατο φωριαμοῖσιν,
Od.15.105 ἔνθʼ ἔσαν οἱ πέπλοι παμποίκιλοι, οὓς κάμεν αὐτή.
Od.15.106 τῶν ἕνʼ ἀειραμένη Ἑλένη φέρε, δῖα γυναικῶν,
Od.15.107 ὃς κάλλιστος ἔην ποικίλμασιν ἠδὲ μέγιστος,
Od.15.108 ἀστὴρ δʼ ὣς ἀπέλαμπεν· ἔκειτο δὲ νείατος ἄλλων.
Od.15.109 βὰν δʼ ἰέναι προτέρω διὰ δώματος, ἧος ἵκοντο
Od.15.110 Τηλέμαχον· τὸν δὲ προσέφη ξανθὸς Μενέλαος·
Od.15.111 Τηλέμαχʼ, ἦ τοι νόστον, ὅπως φρεσὶ σῇσι μενοινᾷς,
Od.15.112 ὥς τοι Ζεὺς τελέσειεν, ἐρίγδουπος πόσις Ἥρης.
Od.15.113 δώρων δʼ, ὅσσʼ ἐν ἐμῷ οἴκῳ κειμήλια κεῖται,
Od.15.114 δώσω ὃ κάλλιστον καὶ τιμηέστατόν ἐστι.
Od.15.115 δώσω τοι κρητῆρα τετυγμένον· ἀργύρεος δὲ
Od.15.116 ἐστὶν ἅπας, χρυσῷ δʼ ἐπὶ χείλεα κεκράανται,
Od.15.117 ἔργον δʼ Ἡφαίστοιο· πόρεν δέ ἑ Φαίδιμος ἥρως,
Od.15.118 Σιδονίων βασιλεύς, ὅθʼ ἑὸς δόμος ἀμφεκάλυψε
Od.15.119 κεῖσέ με νοστήσαντα· τεῒν δʼ ἐθέλω τόδʼ ὀπάσσαι.
Od.15.120 ὣς εἰπὼν ἐν χειρὶ τίθει δέπας ἀμφικύπελλον
Od.15.121 ἥρως Ἀτρεΐδης· ὁ δʼ ἄρα κρητῆρα φαεινὸν
Od.15.122 θῆκʼ αὐτοῦ προπάροιθε φέρων κρατερὸς Μεγαπένθης,
Od.15.123 ἀργύρεον· Ἑλένη δὲ παρίστατο καλλιπάρῃος
Od.15.124 πέπλον ἔχουσʼ ἐν χερσίν, ἔπος τʼ ἔφατʼ ἔκ τʼ ὀνόμαζε·
Od.15.125 δῶρόν τοι καὶ ἐγώ, τέκνον φίλε, τοῦτο δίδωμι,
Od.15.126 μνῆμʼ Ἑλένης χειρῶν, πολυηράτου ἐς γάμου ὥρην,
Od.15.127 σῇ ἀλόχῳ φορέειν· τῆος δὲ φίλῃ παρὰ μητρὶ
Od.15.128 κείσθω ἐνὶ μεγάρῳ. σὺ δέ μοι χαίρων ἀφίκοιο
Od.15.129 οἶκον ἐϋκτίμενον καὶ σὴν ἐς πατρίδα γαῖαν.
Od.15.130 ὣς εἰποῦσʼ ἐν χερσὶ τίθει, ὁ δʼ ἐδέξατο χαίρων.
Od.15.131 καὶ τὰ μὲν ἐς πείρινθα τίθει Πεισίστρατος ἥρως
Od.15.132 δεξάμενος, καὶ πάντα ἑῷ θηήσατο θυμῷ·
Od.15.133 τοὺς δʼ ἦγε πρὸς δῶμα κάρη ξανθὸς Μενέλαος.
Od.15.134 ἑζέσθην δʼ ἄρʼ ἔπειτα κατὰ κλισμούς τε θρόνους τε.
Od.15.135 χέρνιβα δʼ ἀμφίπολος προχόῳ ἐπέχευε φέρουσα
Od.15.136 καλῇ χρυσείῃ, ὑπὲρ ἀργυρέοιο λέβητος,
Od.15.137 νίψασθαι· παρὰ δὲ ξεστὴν ἐτάνυσσε τράπεζαν.
Od.15.138 σῖτον δʼ αἰδοίη ταμίη παρέθηκε φέρουσα·
Od.15.139 εἴδατα πόλλʼ ἐπιθεῖσα, χαριζομένη παρεόντων·
Od.15.140 πὰρ δὲ Βοηθοΐδης κρέα δαίετο καὶ νέμε μοίρας·
Od.15.141 οἰνοχόει δʼ υἱὸς Μενελάου κυδαλίμοιο.
Od.15.142 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.15.143 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.15.144 δὴ τότε Τηλέμαχος καὶ Νέστορος ἀγλαὸς υἱὸς
Od.15.145 ἵππους τε ζεύγνυντʼ ἀνά θʼ ἅρματα ποικίλʼ ἔβαινον,
Od.15.146 ἐκ δʼ ἔλασαν προθύροιο καὶ αἰθούσης ἐριδούπου.
Od.15.147 τοὺς δὲ μετʼ Ἀτρεΐδης ἔκιε ξανθὸς Μενέλαος,
Od.15.148 οἶνον ἔχων ἐν χειρὶ μελίφρονα δεξιτερῆφι,
Od.15.149 ἐν δέπαϊ χρυσέῳ, ὄφρα λείψαντε κιοίτην.
Od.15.150 στῆ δʼ ἵππων προπάροιθε, δεδισκόμενος δὲ προσηύδα·
Od.15.151 χαίρετον, ὦ κούρω, καὶ Νέστορι ποιμένι λαῶν
Od.15.152 εἰπεῖν· ἦ γὰρ ἐμοί γε πατὴρ ὣς ἤπιος ἦεν,
Od.15.153 ἧος ἐνὶ Τροίῃ πολεμίζομεν υἷες Ἀχαιῶν.
Od.15.154 τὸν δʼ αὖ Τηλέμαχος πεπνυμένος ἀντίον ηὔδα·
Od.15.155 καὶ λίην κείνῳ γε, διοτρεφές, ὡς ἀγορεύεις,
Od.15.156 πάντα τάδʼ ἐλθόντες καταλέξομεν· αἲ γὰρ ἐγὼν ὣς
Od.15.157 νοστήσας Ἰθάκηνδε, κιχὼν Ὀδυσῆʼ ἐνὶ οἴκῳ,
Od.15.158 εἴποιμʼ ὡς παρὰ σεῖο τυχὼν φιλότητος ἁπάσης
Od.15.159 ἔρχομαι, αὐτὰρ ἄγω κειμήλια πολλὰ καὶ ἐσθλά.
Od.15.160 ὣς ἄρα οἱ εἰπόντι ἐπέπτατο δεξιὸς ὄρνις,
Od.15.161 αἰετὸς ἀργὴν χῆνα φέρων ὀνύχεσσι πέλωρον,
Od.15.162 ἥμερον ἐξ αὐλῆς· οἱ δʼ ἰΰζοντες ἕποντο
Od.15.163 ἀνέρες ἠδὲ γυναῖκες· ὁ δέ σφισιν ἐγγύθεν ἐλθὼν
Od.15.164 δεξιὸς ἤϊξε πρόσθʼ ἵππων· οἱ δὲ ἰδόντες
Od.15.165 γήθησαν, καὶ πᾶσιν ἐνὶ φρεσὶ θυμὸς ἰάνθη.
Od.15.166 τοῖσι δὲ Νεστορίδης Πεισίστρατος ἤρχετο μύθων·
Od.15.167 φράζεο δή, Μενέλαε διοτρεφές, ὄρχαμε λαῶν,
Od.15.168 ἢ νῶϊν τόδʼ ἔφηνε θεὸς τέρας ἦε σοὶ αὐτῷ.
Od.15.169 ὣς φάτο, μερμήριξε δʼ ἀρηΐφιλος Μενέλαος,
Od.15.170 ὅππως οἱ κατὰ μοῖραν ὑποκρίναιτο νοήσας.
Od.15.171 τὸν δʼ Ἑλένη τανύπεπλος ὑποφθαμένη φάτο μῦθον·
Od.15.172 κλῦτέ μευ· αὐτὰρ ἐγὼ μαντεύσομαι, ὡς ἐνὶ θυμῷ
Od.15.173 ἀθάνατοι βάλλουσι καὶ ὡς τελέεσθαι ὀΐω.
Od.15.174 ὡς ὅδε χῆνʼ ἥρπαξʼ ἀτιταλλομένην ἐνὶ οἴκῳ
Od.15.175 ἐλθὼν ἐξ ὄρεος, ὅθι οἱ γενεή τε τόκος τε,
Od.15.176 ὣς Ὀδυσεὺς κακὰ πολλὰ παθὼν καὶ πόλλʼ ἐπαληθεὶς
Od.15.177 οἴκαδε νοστήσει καὶ τίσεται· ἠὲ καὶ ἤδη
Od.15.178 οἴκοι, ἀτὰρ μνηστῆρσι κακὸν πάντεσσι φυτεύει.
Od.15.179 τὴν δʼ αὖ Τηλέμαχος πεπνυμένος ἀντίον ηὔδα·
Od.15.180 οὕτω νῦν Ζεὺς θείη, ἐρίγδουπος πόσις Ἥρης·
Od.15.181 τῷ κέν τοι καὶ κεῖθι θεῷ ὣς εὐχετοῴμην.
Od.15.182 ἦ καὶ ἐφʼ ἵπποιϊν μάστιν βάλεν· οἱ δὲ μάλʼ ὦκα
Od.15.183 ἤϊξαν πεδίονδε διὰ πτόλιος μεμαῶτες.
Od.15.184 οἱ δὲ πανημέριοι σεῖον ζυγὸν ἀμφὶς ἔχοντες.
Od.15.185 δύσετό τʼ ἠέλιος σκιόωντό τε πᾶσαι ἀγυιαί·
Od.15.186 ἐς Φηρὰς δʼ ἵκοντο Διοκλῆος ποτὶ δῶμα,
Od.15.187 υἱέος Ὀρτιλόχοιο, τὸν Ἀλφειὸς τέκε παῖδα.
Od.15.188 ἔνθα δὲ νύκτʼ ἄεσαν ὁ δὲ τοῖς πὰρ ξείνια θῆκεν.
Od.15.189 ἦμος δʼ ἠριγένεια φάνη ῥοδοδάκτυλος Ἠώς,
Od.15.190 ἵππους τε ζεύγνυντʼ ἀνά θʼ ἅρματα ποικίλʼ ἔβαινον,
Od.15.191 ἐκ δʼ ἔλασαν προθύροιο καὶ αἰθούσης ἐριδούπου·
Od.15.192 μάστιξεν δʼ ἐλάαν, τὼ δʼ οὐκ ἄκοντε πετέσθην.
Od.15.193 αἶψα δʼ ἔπειθʼ ἵκοντο Πύλου αἰπὺ πτολίεθρον·
Od.15.194 καὶ τότε Τηλέμαχος προσεφώνεε Νέστορος υἱόν·
Od.15.195 Νεστορίδη, πῶς κέν μοι ὑποσχόμενος τελέσειας
Od.15.196 μῦθον ἐμόν; ξεῖνοι δὲ διαμπερὲς εὐχόμεθʼ εἶναι
Od.15.197 ἐκ πατέρων φιλότητος, ἀτὰρ καὶ ὁμήλικές εἰμεν·
Od.15.198 ἥδε δʼ ὁδὸς καὶ μᾶλλον ὁμοφροσύνῃσιν ἐνήσει.
Od.15.199 μή με παρὲξ ἄγε νῆα, διοτρεφές, ἀλλὰ λίπʼ αὐτοῦ,
Od.15.200 μή μʼ ὁ γέρων ἀέκοντα κατάσχῃ ᾧ ἐνὶ οἴκῳ
Od.15.201 ἱέμενος φιλέειν· ἐμὲ δὲ χρεὼ θᾶσσον ἱκέσθαι.
Od.15.202 ὣς φάτο, Νεστορίδης δʼ ἄρʼ ἑῷ συμφράσσατο θυμῷ,
Od.15.203 ὅππως οἱ κατὰ μοῖραν ὑποσχόμενος τελέσειεν.
Od.15.204 ὧδε δέ οἱ φρονέοντι δοάσσατο κέρδιον εἶναι·
Od.15.205 στρέψʼ ἵππους ἐπὶ νῆα θοὴν καὶ θῖνα θαλάσσης,
Od.15.206 νηῒ δʼ ἐνὶ πρύμνῃ ἐξαίνυτο κάλλιμα δῶρα,
Od.15.207 ἐσθῆτα χρυσόν τε, τά οἱ Μενέλαος ἔδωκε·
Od.15.208 καί μιν ἐποτρύνων ἔπεα πτερόεντα προσηύδα·
Od.15.209 σπουδῇ νῦν ἀνάβαινε κέλευέ τε πάντας ἑταίρους,
Od.15.210 πρὶν ἐμὲ οἴκαδʼ ἱκέσθαι ἀπαγγεῖλαί τε γέροντι.
Od.15.211 εὖ γὰρ ἐγὼ τόδε οἶδα κατὰ φρένα καὶ κατὰ θυμόν·
Od.15.212 οἷος κείνου θυμὸς ὑπέρβιος, οὔ σε μεθήσει,
Od.15.213 ἀλλʼ αὐτὸς καλέων δεῦρʼ εἴσεται, οὐδέ ἕ φημι
Od.15.214 ἂψ ἰέναι κενεόν· μάλα γὰρ κεχολώσεται ἔμπης.
Od.15.215 ὣς ἄρα φωνήσας ἔλασεν καλλίτριχας ἵππους
Od.15.216 ἂψ Πυλίων εἰς ἄστυ, θοῶς δʼ ἄρα δώμαθʼ ἵκανε.
Od.15.217 Τηλέμαχος δʼ ἑτάροισιν ἐποτρύνων ἐκέλευσεν·
Od.15.218 ἐγκοσμεῖτε τὰ τεύχεʼ, ἑταῖροι, νηῒ μελαίνῃ,
Od.15.219 αὐτοί τʼ ἀμβαίνωμεν, ἵνα πρήσσωμεν ὁδοῖο.
Od.15.220 ὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ ἐπίθοντο,
Od.15.221 αἶψα δʼ ἄρʼ εἴσβαινον καὶ ἐπὶ κληῗσι καθῖζον.
Od.15.222 ἦ τοι ὁ μὲν τὰ πονεῖτο καὶ εὔχετο, θῦε δʼ Ἀθήνῃ
Od.15.223 νηῒ πάρα πρυμνῇ· σχεδόθεν δέ οἱ ἤλυθεν ἀνὴρ
Od.15.224 τηλεδαπός, φεύγων ἐξ Ἄργεος ἄνδρα κατακτάς,
Od.15.225 μάντις· ἀτὰρ γενεήν γε Μελάμποδος ἔκγονος ἦεν,
Od.15.226 ὃς πρὶν μέν ποτʼ ἔναιε Πύλῳ ἔνι, μητέρι μήλων,
Od.15.227 ἀφνειὸς Πυλίοισι μέγʼ ἔξοχα δώματα ναίων·
Od.15.228 δὴ τότε γʼ ἄλλων δῆμον ἀφίκετο, πατρίδα φεύγων
Od.15.229 Νηλέα τε μεγάθυμον, ἀγαυότατον ζωόντων,
Od.15.230 ὅς οἱ χρήματα πολλὰ τελεσφόρον εἰς ἐνιαυτὸν
Od.15.231 εἶχε βίῃ. ὁ δὲ τῆος ἐνὶ μεγάροις Φυλάκοιο
Od.15.232 δεσμῷ ἐν ἀργαλέῳ δέδετο, κρατέρʼ ἄλγεα πάσχων
Od.15.233 εἵνεκα Νηλῆος κούρης ἄτης τε βαρείης,
Od.15.234 τήν οἱ ἐπὶ φρεσὶ θῆκε θεὰ δασπλῆτις Ἐρινύς.
Od.15.235 ἀλλʼ ὁ μὲν ἔκφυγε κῆρα καὶ ἤλασε βοῦς ἐριμύκους
Od.15.236 ἐς Πύλον ἐκ Φυλάκης καὶ ἐτίσατο ἔργον ἀεικὲς
Od.15.237 ἀντίθεον Νηλῆα, κασιγνήτῳ δὲ γυναῖκα
Od.15.238 ἠγάγετο πρὸς δώμαθʼ. ὁ δʼ ἄλλων ἵκετο δῆμον,
Od.15.239 Ἄργος ἐς ἱππόβοτον· τόθι γάρ νύ οἱ αἴσιμον ἦεν
Od.15.240 ναιέμεναι πολλοῖσιν ἀνάσσοντʼ Ἀργείοισιν
Od.15.241 ἔνθα δʼ ἔγημε γυναῖκα καὶ ὑψερεφὲς θέτο δῶμα,
Od.15.242 γείνατο δʼ Ἀντιφάτην καὶ Μάντιον, υἷε κραταιώ.
Od.15.243 Ἀντιφάτης μὲν ἔτικτεν Ὀϊκλῆα μεγάθυμον,
Od.15.244 αὐτὰρ Ὀϊκλείης λαοσσόον Ἀμφιάραον,
Od.15.245 ὃν περὶ κῆρι φίλει Ζεύς τʼ αἰγίοχος καὶ Ἀπόλλων
Od.15.246 παντοίην φιλότητʼ· οὐδʼ ἵκετο γήραος οὐδόν,
Od.15.247 ἀλλʼ ὄλετʼ ἐν Θήβῃσι γυναίων εἵνεκα δώρων.
Od.15.248 τοῦ δʼ υἱεῖς ἐγένοντʼ Ἀλκμαίων Ἀμφίλοχός τε.
Od.15.249 Μάντιος αὖ τέκετο Πολυφείδεά τε Κλεῖτόν τε·
Od.15.250 ἀλλʼ ἦ τοι Κλεῖτον χρυσόθρονος ἥρπασεν Ἠὼς
Od.15.251 κάλλεος εἵνεκα οἷο, ἵνʼ ἀθανάτοισι μετείη·
Od.15.252 αὐτὰρ ὑπέρθυμον Πολυφείδεα μάντιν Ἀπόλλων
Od.15.253 θῆκε βροτῶν ὄχʼ ἄριστον, ἐπεὶ θάνεν Ἀμφιάραος·
Od.15.254 ὅς ῥʼ Ὑπερησίηνδʼ ἀπενάσσατο πατρὶ χολωθείς,
Od.15.255 ἔνθʼ ὅ γε ναιετάων μαντεύετο πᾶσι βροτοῖσιν.
Od.15.256 τοῦ μὲν ἄρʼ υἱὸς ἐπῆλθε, Θεοκλύμενος δʼ ὄνομʼ ἦεν,
Od.15.257 ὃς τότε Τηλεμάχου πέλας ἵστατο· τὸν δʼ ἐκίχανεν
Od.15.258 σπένδοντʼ εὐχόμενόν τε θοῇ παρὰ νηῒ μελαίνῃ,
Od.15.259 καί μιν φωνήσας ἔπεα πτερόεντα προσηύδα·
Od.15.260 ὦ φίλʼ, ἐπεί σε θύοντα κιχάνω τῷδʼ ἐνὶ χώρῳ,
Od.15.261 λίσσομʼ ὑπὲρ θυέων καὶ δαίμονος, αὐτὰρ ἔπειτα
Od.15.262 σῆς τʼ αὐτοῦ κεφαλῆς καὶ ἑταίρων, οἵ τοι ἕπονται,
Od.15.263 εἰπέ μοι εἰρομένῳ νημερτέα μηδʼ ἐπικεύσῃς·
Od.15.264 τίς πόθεν εἶς ἀνδρῶν; πόθι τοι πόλις ἠδὲ τοκῆες;
Od.15.265 τὸν δʼ αὖ Τηλέμαχος πεπνυμένος ἀντίον ηὔδα·
Od.15.266 τοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.
Od.15.267 ἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς,
Od.15.268 εἴ ποτʼ ἔην· νῦν δʼ ἤδη ἀπέφθιτο λυγρῷ ὀλέθρῳ.
Od.15.269 τοὔνεκα νῦν ἑτάρους τε λαβὼν καὶ νῆα μέλαιναν
Od.15.270 ἦλθον πευσόμενος πατρὸς δὴν οἰχομένοιο.
Od.15.271 τὸν δʼ αὖτε προσέειπε Θεοκλύμενος θεοειδής·
Od.15.272 οὕτω τοι καὶ ἐγὼν ἐκ πατρίδος, ἄνδρα κατακτὰς
Od.15.273 ἔμφυλον· πολλοὶ δὲ κασίγνητοί τε ἔται τε
Od.15.274 Ἄργος ἀνʼ ἱππόβοτον, μέγα δὲ κρατέουσιν Ἀχαιῶν.
Od.15.275 τῶν ὑπαλευάμενος θάνατον καὶ κῆρα μέλαιναν
Od.15.276 φεύγω, ἐπεί νύ μοι αἶσα κατʼ ἀνθρώπους ἀλάλησθαι.
Od.15.277 ἀλλά με νηὸς ἔφεσσαι, ἐπεί σε φυγὼν ἱκέτευσα,
Od.15.278 μή με κατακτείνωσι· διωκέμεναι γὰρ ὀΐω.
Od.15.279 τὸν δʼ αὖ Τηλέμαχος πεπνυμένος ἀντίον ηὔδα·
Od.15.280 οὐ μὲν δή σʼ ἐθέλοντά γʼ ἀπώσω νηὸς ἐΐσης,
Od.15.281 ἀλλʼ ἕπευ· αὐτὰρ κεῖθι φιλήσεαι, οἷά κʼ ἔχωμεν.
Od.15.282 ὣς ἄρα φωνήσας οἱ ἐδέξατο χάλκεον ἔγχος,
Od.15.283 καὶ τό γʼ ἐπʼ ἰκριόφιν τάνυσεν νεὸς ἀμφιελίσσης·
Od.15.284 ἂν δὲ καὶ αὐτὸς νηὸς ἐβήσετο ποντοπόροιο.
Od.15.285 ἐν πρύμνῃ δʼ ἄρʼ ἔπειτα καθέζετο, πὰρ δὲ οἷ αὐτῷ
Od.15.286 εἷσε Θεοκλύμενον· τοὶ δὲ πρυμνήσιʼ ἔλυσαν.
Od.15.287 Τηλέμαχος δʼ ἑτάροισιν ἐποτρύνας ἐκέλευσεν
Od.15.288 ὅπλων ἅπτεσθαι· τοὶ δʼ ἐσσυμένως ἐπίθοντο.
Od.15.289 ἱστὸν δʼ εἰλάτινον κοίλης ἔντοσθε μεσόδμης
Od.15.290 στῆσαν ἀείραντες, κατὰ δὲ προτόνοισιν ἔδησαν,
Od.15.291 ἕλκον δʼ ἱστία λευκὰ ἐϋστρέπτοισι βοεῦσι.
Od.15.292 τοῖσιν δʼ ἴκμενον οὖρον ἵει γλαυκῶπις Ἀθήνη,
Od.15.293 λάβρον ἐπαιγίζοντα διʼ αἰθέρος, ὄφρα τάχιστα
Od.15.294 νηῦς ἀνύσειε θέουσα θαλάσσης ἁλμυρὸν ὕδωρ.
Od.15.295 βὰν δὲ παρὰ Κρουνοὺς καὶ Χαλκίδα καλλιρέεθρον.
Od.15.296 δύσετό τʼ ἠέλιος σκιόωντό τε πᾶσαι ἀγυιαί·
Od.15.297 ἡ δὲ Φεὰς ἐπέβαλλεν ἐπειγομένη Διὸς οὔρῳ
Od.15.298 ἠδὲ παρʼ Ἤλιδα δῖαν, ὅθι κρατέουσιν Ἐπειοί.
Od.15.299 ἔνθεν δʼ αὖ νήσοισιν ἐπιπροέηκε θοῇσιν,
Od.15.300 ὁρμαίνων ἤ κεν θάνατον φύγοι ἦ κεν ἁλώῃ.
Od.15.301 τὼ δʼ αὖτʼ ἐν κλισίῃ Ὀδυσεὺς καὶ δῖος ὑφορβὸς
Od.15.302 δορπείτην· παρὰ δέ σφιν ἐδόρπεον ἀνέρες ἄλλοι.
Od.15.303 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.15.304 τοῖς δʼ Ὀδυσεὺς μετέειπε, συβώτεω πειρητίζων,
Od.15.305 ἤ μιν ἔτʼ ἐνδυκέως φιλέοι μεῖναί τε κελεύοι
Od.15.306 αὐτοῦ ἐνὶ σταθμῷ, ἦ ὀτρύνειε πόλινδε·
Od.15.307 κέκλυθι νῦν, Εὔμαιε, καὶ ἄλλοι πάντες ἑταῖροι·
Od.15.308 ἠῶθεν προτὶ ἄστυ λιλαίομαι ἀπονέεσθαι
Od.15.309 πτωχεύσων, ἵνα μή σε κατατρύχω καὶ ἑταίρους.
Od.15.310 ἀλλά μοι εὖ θʼ ὑπόθευ καὶ ἅμʼ ἡγεμόνʼ ἐσθλὸν ὄπασσον
Od.15.311 ὅς κέ με κεῖσʼ ἀγάγῃ· κατὰ δὲ πτόλιν αὐτὸς ἀνάγκῃ
Od.15.312 πλάγξομαι, αἴ κέν τις κοτύλην καὶ πύρνον ὀρέξῃ.
Od.15.313 καί κʼ ἐλθὼν πρὸς δώματʼ Ὀδυσσῆος θείοιο
Od.15.314 ἀγγελίην εἴποιμι περίφρονι Πηνελοπείῃ,
Od.15.315 καί κε μνηστήρεσσιν ὑπερφιάλοισι μιγείην,
Od.15.316 εἴ μοι δεῖπνον δοῖεν ὀνείατα μυρίʼ ἔχοντες.
Od.15.317 αἶψά κεν εὖ δρώοιμι μετὰ σφίσιν ἅσσʼ ἐθέλοιεν.
Od.15.318 ἐκ γάρ τοι ἐρέω, σὺ δὲ σύνθεο καί μευ ἄκουσον·
Od.15.319 Ἑρμείαο ἕκητι διακτόρου, ὅς ῥά τε πάντων
Od.15.320 ἀνθρώπων ἔργοισι χάριν καὶ κῦδος ὀπάζει,
Od.15.321 δρηστοσύνῃ οὐκ ἄν μοι ἐρίσσειε βροτὸς ἄλλος,
Od.15.322 πῦρ τʼ εὖ νηῆσαι διά τε ξύλα δανὰ κεάσσαι,
Od.15.323 δαιτρεῦσαί τε καὶ ὀπτῆσαι καὶ οἰνοχοῆσαι,
Od.15.324 οἷά τε τοῖς ἀγαθοῖσι παραδρώωσι χέρηες.
Od.15.325 τὸν δὲ μέγʼ ὀχθήσας προσέφης, Εὔμαιε συβῶτα·
Od.15.326 ὤ μοι, ξεῖνε, τίη τοι ἐνὶ φρεσὶ τοῦτο νόημα
Od.15.327 ἔπλετο; ἦ σύ γε πάγχυ λιλαίεαι αὐτόθʼ ὀλέσθαι.
Od.15.328 εἰ δὴ μνηστήρων ἐθέλεις καταδῦναι ὅμιλον,
Od.15.329 τῶν ὕβρις τε βίη τε σιδήρεον οὐρανὸν ἵκει.
Od.15.330 οὔ τοι τοιοίδʼ εἰσὶν ὑποδρηστῆρες ἐκείνων,
Od.15.331 ἀλλὰ νέοι, χλαίνας εὖ εἱμένοι ἠδὲ χιτῶνας,
Od.15.332 αἰεὶ δὲ λιπαροὶ κεφαλὰς καὶ καλὰ πρόσωπα,
Od.15.333 οἵ σφιν ὑποδρώωσιν· ἐΰξεστοι δὲ τράπεζαι
Od.15.334 σίτου καὶ κρειῶν ἠδʼ οἴνου βεβρίθασιν.
Od.15.335 ἀλλὰ μένʼ· οὐ γάρ τίς τοι ἀνιᾶται παρεόντι,
Od.15.336 οὔτʼ ἐγὼ οὔτε τις ἄλλος ἑταίρων, οἵ μοι ἔασιν.
Od.15.337 αὐτὰρ ἐπὴν ἔλθῃσιν Ὀδυσσῆος φίλος υἱός,
Od.15.338 κεῖνός σε χλαῖνάν τε χιτῶνά τε εἵματα ἕσσει,
Od.15.339 πέμψει δʼ ὅππη σε κραδίη θυμός τε κελεύει.
Od.15.340 τὸν δʼ ἠμείβετʼ ἔπειτα πολύτλας δῖος Ὀδυσσεύς·
Od.15.341 αἴθʼ οὕτως, Εὔμαιε, φίλος Διὶ πατρὶ γένοιο
Od.15.342 ὡς ἐμοί, ὅττι μʼ ἔπαυσας ἄλης καὶ ὀϊζύος αἰνῆς.
Od.15.343 πλαγκτοσύνης δʼ οὐκ ἔστι κακώτερον ἄλλο βροτοῖσιν·
Od.15.344 ἀλλʼ ἕνεκʼ οὐλομένης γαστρὸς κακὰ κήδεʼ ἔχουσιν
Od.15.345 ἀνέρες, ὅν τινʼ ἵκηται ἄλη καὶ πῆμα καὶ ἄλγος.
Od.15.346 νῦν δʼ ἐπεὶ ἰσχανάᾳς μεῖναι τέ με κεῖνον ἄνωγας,
Od.15.347 εἴπʼ ἄγε μοι περὶ μητρὸς Ὀδυσσῆος θείοιο
Od.15.348 πατρός θʼ, ὃν κατέλειπεν ἰὼν ἐπὶ γήραος οὐδῷ,
Od.15.349 ἤ που ἔτι ζώουσιν ὑπʼ αὐγὰς ἠελίοιο,
Od.15.350 ἦ ἤδη τεθνᾶσι καὶ εἰν Ἀΐδαο δόμοισι.
Od.15.351 τὸν δʼ αὖτε προσέειπε συβώτης, ὄρχαμος ἀνδρὼν·
Od.15.352 τοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.
Od.15.353 Λαέρτης μὲν ἔτι ζώει, Διὶ δʼ εὔχεται αἰεὶ
Od.15.354 θυμὸν ἀπὸ μελέων φθίσθαι οἷς ἐν μεγάροισιν·
Od.15.355 ἐκπάγλως γὰρ παιδὸς ὀδύρεται οἰχομένοιο
Od.15.356 κουριδίης τʼ ἀλόχοιο δαΐφρονος, ἥ ἑ μάλιστα
Od.15.357 ἤκαχʼ ἀποφθιμένη καὶ ἐν ὠμῷ γήραϊ θῆκεν.
Od.15.358 ἡ δʼ ἄχεϊ οὗ παιδὸς ἀπέφθιτο κυδαλίμοιο,
Od.15.359 λευγαλέῳ θανάτῳ, ὡς μὴ θάνοι ὅς τις ἐμοί γε
Od.15.360 ἐνθάδε ναιετάων φίλος εἴη καὶ φίλα ἔρδοι.
Od.15.361 ὄφρα μὲν οὖν δὴ κείνη ἔην, ἀχέουσά περ ἔμπης,
Od.15.362 τόφρα τί μοι φίλον ἔσκε μεταλλῆσαι καὶ ἐρέσθαι,
Od.15.363 οὕνεκά μʼ αὐτὴ θρέψεν ἅμα Κτιμένῃ τανυπέπλῳ,
Od.15.364 θυγατέρʼ ἰφθίμῃ, τὴν ὁπλοτάτην τέκε παίδων·
Od.15.365 τῇ ὁμοῦ ἐτρεφόμην, ὀλίγον δέ τί μʼ ἧσσον ἐτίμα.
Od.15.366 αὐτὰρ ἐπεί ῥʼ ἥβην πολυήρατον ἱκόμεθʼ ἄμφω,
Od.15.367 τὴν μὲν ἔπειτα Σάμηνδʼ ἔδοσαν καὶ μυρίʼ ἕλοντο,
Od.15.368 αὐτὰρ ἐμὲ χλαῖνάν τε χιτῶνά τε εἵματʼ ἐκείνη
Od.15.369 καλὰ μάλʼ ἀμφιέσασα, ποσὶν δʼ ὑποδήματα δοῦσα
Od.15.370 ἀγρόνδε προΐαλλε· φίλει δέ με κηρόθι μᾶλλον.
Od.15.371 νῦν δʼ ἤδη τούτων ἐπιδεύομαι· ἀλλά μοι αὐτῷ
Od.15.372 ἔργον ἀέξουσιν μάκαρες θεοὶ ᾧ ἐπιμίμνω·
Od.15.373 τῶν ἔφαγόν τʼ ἔπιόν τε καὶ αἰδοίοισιν ἔδωκα.
Od.15.374 ἐκ δʼ ἄρα δεσποίνης οὐ μείλιχον ἔστιν ἀκοῦσαι
Od.15.375 οὔτʼ ἔπος οὔτε τι ἔργον, ἐπεὶ κακὸν ἔμπεσεν οἴκῳ,
Od.15.376 ἄνδρες ὑπερφίαλοι· μέγα δὲ δμῶες χατέουσιν
Od.15.377 ἀντία δεσποίνης φάσθαι καὶ ἕκαστα πυθέσθαι
Od.15.378 καὶ φαγέμεν πιέμεν τε, ἔπειτα δὲ καί τι φέρεσθαι
Od.15.379 ἀγρόνδʼ, οἷά τε θυμὸν ἀεὶ δμώεσσιν ἰαίνει.
Od.15.380 τὸν δʼ ἀπαμειβόμενος προσέφη πολύμητις Ὀδυσσεύς·
Od.15.381 ὢ πόποι, ὡς ἄρα τυτθὸς ἐών, Εὔμαιε συβῶτα,
Od.15.382 πολλὸν ἀπεπλάγχθης σῆς πατρίδος ἠδὲ τοκήων.
Od.15.383 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.15.384 ἠὲ διεπράθετο πτόλις ἀνδρῶν εὐρυάγυια,
Od.15.385 ᾗ ἔνι ναιετάασκε πατὴρ καὶ πότνια μήτηρ,
Od.15.386 ἦ σέ γε μουνωθέντα παρʼ οἴεσιν ἢ παρὰ βουσὶν
Od.15.387 ἄνδρες δυσμενέες νηυσὶν λάβον ἠδʼ ἐπέρασσαν
Od.15.388 τοῦδʼ ἀνδρὸς πρὸς δώμαθʼ, ὁ δʼ ἄξιον ὦνον ἔδωκε.
Od.15.389 τὸν δʼ αὖτε προσέειπε συβώτης, ὄρχαμος ἀνδρῶν·
Od.15.390 ξεῖνʼ, ἐπεὶ ἂρ δὴ ταῦτά μʼ ἀνείρεαι ἠδὲ μεταλλᾷς,
Od.15.391 σιγῇ νῦν ξυνίει καὶ τέρπεο, πῖνέ τε οἶνον
Od.15.392 ἥμενος. αἵδε δὲ νύκτες ἀθέσφατοι· ἔστι μὲν εὕδειν,
Od.15.393 ἔστι δὲ τερπομένοισιν ἀκούειν· οὐδέ τί σε χρή,
Od.15.394 πρὶν ὥρη, καταλέχθαι· ἀνίη καὶ πολὺς ὕπνος.
Od.15.395 τῶν δʼ ἄλλων ὅτινα κραδίη καὶ θυμὸς ἀνώγει,
Od.15.396 εὑδέτω ἐξελθών· ἅμα δʼ ἠοῖ φαινομένηφι
Od.15.397 δειπνήσας ἅμʼ ὕεσσιν ἀνακτορίῃσιν ἑπέσθω.
Od.15.398 νῶϊ δʼ ἐνὶ κλισίῃ πίνοντέ τε δαινυμένω τε
Od.15.399 κήδεσιν ἀλλήλων τερπώμεθα λευγαλέοισι,
Od.15.400 μνωομένω· μετὰ γάρ τε καὶ ἄλγεσι τέρπεται ἀνήρ,
Od.15.401 ὅς τις δὴ μάλα πολλὰ πάθῃ καὶ πόλλʼ ἐπαληθῇ.
Od.15.402 τοῦτο δέ τοι ἐρέω ὅ μʼ ἀνείρεαι ἠδὲ μεταλλᾷς.
Od.15.403 νῆσός τις Συρίη κικλήσκεται, εἴ που ἀκούεις,
Od.15.404 Ὀρτυγίης καθύπερθεν, ὅθι τροπαὶ ἠελίοιο,
Od.15.405 οὔ τι περιπληθὴς λίην τόσον, ἀλλʼ ἀγαθὴ μέν,
Od.15.406 εὔβοτος, εὔμηλος, οἰνοπληθής, πολύπυρος.
Od.15.407 πείνη δʼ οὔ ποτε δῆμον ἐσέρχεται, οὐδέ τις ἄλλη
Od.15.408 νοῦσος ἐπὶ στυγερὴ πέλεται δειλοῖσι βροτοῖσιν·
Od.15.409 ἀλλʼ ὅτε γηράσκωσι πόλιν κάτα φῦλʼ ἀνθρώπων,
Od.15.410 ἐλθὼν ἀργυρότοξος Ἀπόλλων Ἀρτέμιδι ξὺν
Od.15.411 οἷς ἀγανοῖς βελέεσσιν ἐποιχόμενος κατέπεφνεν.
Od.15.412 ἔνθα δύω πόλιες, δίχα δέ σφισι πάντα δέδασται·
Od.15.413 τῇσιν δʼ ἀμφοτέρῃσι πατὴρ ἐμὸς ἐμβασίλευε,
Od.15.414 Κτήσιος Ὀρμενίδης, ἐπιείκελος ἀθανάτοισιν.
Od.15.415 ἔνθα δὲ Φοίνικες ναυσίκλυτοι ἤλυθον ἄνδρες,
Od.15.416 τρῶκται, μυρίʼ ἄγοντες ἀθύρματα νηῒ μελαίνῃ.
Od.15.417 ἔσκε δὲ πατρὸς ἐμοῖο γυνὴ Φοίνισσʼ ἐνὶ οἴκῳ,
Od.15.418 καλή τε μεγάλη τε καὶ ἀγλαὰ ἔργα ἰδυῖα·
Od.15.419 τὴν δʼ ἄρα Φοίνικες πολυπαίπαλοι ἠπερόπευον.
Od.15.420 πλυνούσῃ τις πρῶτα μίγη κοίλῃ παρὰ νηῒ
Od.15.421 εὐνῇ καὶ φιλότητι, τά τε φρένας ἠπεροπεύει
Od.15.422 θηλυτέρῃσι γυναιξί, καὶ ἥ κʼ εὐεργὸς ἔῃσιν.
Od.15.423 εἰρώτα δὴ ἔπειτα τίς εἴη καὶ πόθεν ἔλθοι·
Od.15.424 ἡ δὲ μάλʼ αὐτίκα πατρὸς ἐπέφραδεν ὑψερεφὲς δῶ·
Od.15.425 ἐκ μὲν Σιδῶνος πολυχάλκου εὔχομαι εἶναι,
Od.15.426 κούρη δʼ εἴμʼ Ἀρύβαντος ἐγὼ ῥυδὸν ἀφνειοῖο·
Od.15.427 ἀλλά μʼ ἀνήρπαξαν Τάφιοι ληΐστορες ἄνδρες
Od.15.428 ἀγρόθεν ἐρχομένην, πέρασαν δέ τε δεῦρʼ ἀγαγόντες
Od.15.429 τοῦδʼ ἀνδρὸς πρὸς δώμαθʼ· ὁ δʼ ἄξιον ὦνον ἔδωκε.
Od.15.430 τὴν δʼ αὖτε προσέειπεν ἀνήρ, ὃς ἐμίσγετο λάθρη·
Od.15.431 ἦ ῥά κε νῦν πάλιν αὖτις ἅμʼ ἡμῖν οἴκαδʼ ἕποιο,
Od.15.432 ὄφρα ἴδῃ πατρὸς καὶ μητέρος ὑψερεφὲς δῶ
Od.15.433 αὐτούς τʼ; ἦ γὰρ ἔτʼ εἰσὶ καὶ ἀφνειοὶ καλέονται.
Od.15.434 τὸν δʼ αὖτε προσέειπε γυνὴ καὶ ἀμείβετο μύθῳ·
Od.15.435 εἴη κεν καὶ τοῦτʼ, εἴ μοι ἐθέλοιτέ γε, ναῦται,
Od.15.436 ὅρκῳ πιστωθῆναι ἀπήμονά μʼ οἴκαδʼ ἀπάξειν.
Od.15.437 ὣς ἔφαθʼ, οἱ δʼ ἄρα πάντες ἐπώμνυον ὡς ἐκέλευεν.
Od.15.438 αὐτὰρ ἐπεί ῥʼ ὄμοσάν τε τελεύτησάν τε τὸν ὅρκον,
Od.15.439 τοῖς δʼ αὖτις μετέειπε γυνὴ καὶ ἀμείβετο μύθῳ·
Od.15.440 σιγῇ νῦν, μή τίς με προσαυδάτω ἐπέεσσιν
Od.15.441 ὑμετέρων ἑτάρων, ξυμβλήμενος ἢ ἐν ἀγυιῇ,
Od.15.442 ἤ που ἐπὶ κρήνῃ· μή τις ποτὶ δῶμα γέροντι
Od.15.443 ἐλθὼν ἐξείπῃ, ὁ δʼ ὀϊσάμενος καταδήσῃ
Od.15.444 δεσμῷ ἐν ἀργαλέῳ, ὑμῖν δʼ ἐπιφράσσετʼ ὄλεθρον.
Od.15.445 ἀλλʼ ἔχετʼ ἐν φρεσὶ μῦθον, ἐπείγετε δʼ ὦνον ὁδαίων.
Od.15.446 ἀλλʼ ὅτε κεν δὴ νηῦς πλείη βιότοιο γένηται,
Od.15.447 ἀγγελίη μοι ἔπειτα θοῶς ἐς δώμαθʼ ἱκέσθω·
Od.15.448 οἴσω γὰρ καὶ χρυσόν, ὅτις χʼ ὑποχείριος ἔλθῃ·
Od.15.449 καὶ δέ κεν ἄλλʼ ἐπίβαθρον ἐγὼν ἐθέλουσά γε δοίην.
Od.15.450 παῖδα γὰρ ἀνδρὸς ἑῆος ἐνὶ μεγάροις ἀτιτάλλω,
Od.15.451 κερδαλέον δὴ τοῖον, ἅμα τροχόωντα θύραζε·
Od.15.452 τόν κεν ἄγοιμʼ ἐπὶ νηός, ὁ δʼ ὑμῖν μυρίον ὦνον
Od.15.453 ἄλφοι, ὅπῃ περάσητε κατʼ ἀλλοθρόους ἀνθρώπους.
Od.15.454 ἡ μὲν ἄρʼ ὣς εἰποῦσʼ ἀπέβη πρὸς δώματα καλά,
Od.15.455 οἱ δʼ ἐνιαυτὸν ἅπαντα παρʼ ἡμῖν αὖθι μένοντες
Od.15.456 ἐν νηῒ γλαφυρῇ βίοτον πολὺν ἐμπολόωντο.
Od.15.457 ἀλλʼ ὅτε δὴ κοίλη νηῦς ἤχθετο τοῖσι νέεσθαι,
Od.15.458 καὶ τότʼ ἄρʼ ἄγγελον ἧκαν, ὃς ἀγγείλειε γυναικί.
Od.15.459 ἤλυθʼ ἀνὴρ πολύϊδρις ἐμοῦ πρὸς δώματα πατρὸς
Od.15.460 χρύσεον ὅρμον ἔχων, μετὰ δʼ ἠλέκτροισιν ἔερτο.
Od.15.461 τὸν μὲν ἄρʼ ἐν μεγάρῳ δμῳαὶ καὶ πότνια μήτηρ
Od.15.462 χερσίν τʼ ἀμφαφόωντο καὶ ὀφθαλμοῖσιν ὁρῶντο,
Od.15.463 ὦνον ὑπισχόμεναι· ὁ δὲ τῇ κατένευσε σιωπῇ.
Od.15.464 ἦ τοι ὁ καννεύσας κοίλην ἐπὶ νῆα βεβήκει,
Od.15.465 ἡ δʼ ἐμὲ χειρὸς ἑλοῦσα δόμων ἐξῆγε θύραζε.
Od.15.466 εὗρε δʼ ἐνὶ προδόμῳ ἠμὲν δέπα ἠδὲ τραπέζας
Od.15.467 ἀνδρῶν δαιτυμόνων, οἵ μευ πατέρʼ ἀμφεπένοντο.
Od.15.468 οἱ μὲν ἄρʼ ἐς θῶκον πρόμολον, δήμοιό τε φῆμιν,
Od.15.469 ἡ δʼ αἶψα τρίʼ ἄλεισα κατακρύψασʼ ὑπὸ κόλπῳ
Od.15.470 ἔκφερεν· αὐτὰρ ἐγὼν ἑπόμην ἀεσιφροσύνῃσι.
Od.15.471 δύσετό τʼ ἠέλιος, σκιόωντό τε πᾶσαι ἀγυιαί·
Od.15.472 ἡμεῖς δʼ ἐς λιμένα κλυτὸν ἤλθομεν ὦκα κιόντες,
Od.15.473 ἔνθʼ ἄρα Φοινίκων ἀνδρῶν ἦν ὠκύαλος νηῦς.
Od.15.474 οἱ μὲν ἔπειτʼ ἀναβάντες ἐπέπλεον ὑγρὰ κέλευθα,
Od.15.475 νὼ ἀναβησάμενοι· ἐπὶ δὲ Ζεὺς οὖρον ἴαλλεν.
Od.15.476 ἑξῆμαρ μὲν ὁμῶς πλέομεν νύκτας τε καὶ ἦμαρ·
Od.15.477 ἀλλʼ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,
Od.15.478 τὴν μὲν ἔπειτα γυναῖκα βάλʼ Ἄρτεμις ἰοχέαιρα,
Od.15.479 ἄντλῳ δʼ ἐνδούπησε πεσοῦσʼ ὡς εἰναλίη κήξ.
Od.15.480 καὶ τὴν μὲν φώκῃσι καὶ ἰχθύσι κύρμα γενέσθαι
Od.15.481 ἔκβαλον· αὐτὰρ ἐγὼ λιπόμην ἀκαχήμενος ἦτορ·
Od.15.482 τοὺς δʼ Ἰθάκῃ ἐπέλασσε φέρων ἄνεμός τε καὶ ὕδωρ,
Od.15.483 ἔνθα με Λαέρτης πρίατο κτεάτεσσιν ἑοῖσιν.
Od.15.484 οὕτω τήνδε τε γαῖαν ἐγὼν ἴδον ὀφθαλμοῖσι.
Od.15.485 τὸν δʼ αὖ διογενὴς Ὀδυσεὺς ἠμείβετο μύθῳ·
Od.15.486 Εὔμαιʼ, ἦ μάλα δή μοι ἐνὶ φρεσὶ θυμὸν ὄρινας
Od.15.487 ταῦτα ἕκαστα λέγων, ὅσα δὴ πάθες ἄλγεα θυμῷ.
Od.15.488 ἀλλʼ ἦ τοι σοὶ μὲν παρὰ καὶ κακῷ ἐσθλὸν ἔθηκε
Od.15.489 Ζεύς, ἐπεὶ ἀνδρὸς δώματʼ ἀφίκεο πολλὰ μογήσας
Od.15.490 ἠπίου, ὃς δή τοι παρέχει βρῶσίν τε πόσιν τε
Od.15.491 ἐνδυκέως, ζώεις δʼ ἀγαθὸν βίον· αὐτὰρ ἐγώ γε
Od.15.492 πολλὰ βροτῶν ἐπὶ ἄστεʼ ἀλώμενος ἐνθάδʼ ἱκάνω.
Od.15.493 ὣς οἱ μὲν τοιαῦτα πρὸς ἀλλήλους ἀγόρευον,
Od.15.494 καδδραθέτην δʼ οὐ πολλὸν ἐπὶ χρόνον, ἀλλὰ μίνυνθα·
Od.15.495 αἶψα γὰρ Ἠὼς ἦλθεν ἐΰθρονος. οἱ δʼ ἐπὶ χέρσου
Od.15.496 Τηλεμάχου ἕταροι λύον ἱστία, κὰδ δʼ ἕλον ἱστὸν
Od.15.497 καρπαλίμως, τὴν δʼ εἰς ὅρμον προέρυσσαν ἐρετμοῖς·
Od.15.498 ἐκ δʼ εὐνὰς ἔβαλον, κατὰ δὲ πρυμνήσιʼ ἔδησαν·
Od.15.499 ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,
Od.15.500 δεῖπνόν τʼ ἐντύνοντο κερῶντό τε αἴθοπα οἶνον.
Od.15.501 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.15.502 τοῖσι δὲ Τηλέμαχος πεπνυμένος ἤρχετο μύθων·
Od.15.503 ὑμεῖς μὲν νῦν ἄστυδʼ ἐλαύνετε νῆα μέλαιναν,
Od.15.504 αὐτὰρ ἐγὼν ἀγροὺς ἐπιείσομαι ἠδὲ βοτῆρας·
Od.15.505 ἑσπέριος δʼ εἰς ἄστυ ἰδὼν ἐμὰ ἔργα κάτειμι.
Od.15.506 ἠῶθεν δέ κεν ὔμμιν ὁδοιπόριον παραθείμην,
Od.15.507 δαῖτʼ ἀγαθὴν κρειῶν τε καὶ οἴνου ἡδυπότοιο.
Od.15.508 τὸν δʼ αὖτε προσέειπε Θεοκλύμενος θεοειδής·
Od.15.509 πῆ γὰρ ἐγώ, φίλε τέκνον, ἴω; τεῦ δώμαθʼ ἵκωμαι
Od.15.510 ἀνδρῶν οἳ κραναὴν Ἰθάκην κάτα κοιρανέουσιν;
Od.15.511 ἦ ἰθὺς σῆς μητρὸς ἴω καὶ σοῖο δόμοιο;
Od.15.512 τὸν δʼ αὖ Τηλέμαχος πεπνυμένος ἀντίον ηὔδα·
Od.15.513 ἄλλως μέν σʼ ἂν ἐγώ γε καὶ ἡμέτερόνδε κελοίμην
Od.15.514 ἔρχεσθʼ· οὐ γάρ τι ξενίων ποθή· ἀλλὰ σοὶ αὐτῷ
Od.15.515 χεῖρον, ἐπεί τοι ἐγὼ μὲν ἀπέσσομαι, οὐδέ σε μήτηρ
Od.15.516 ὄψεται· οὐ μὲν γάρ τι θαμὰ μνηστῆρσʼ ἐνὶ οἴκῳ
Od.15.517 φαίνεται, ἀλλʼ ἀπὸ τῶν ὑπερωΐῳ ἱστὸν ὑφαίνει.
Od.15.518 ἀλλά τοι ἄλλον φῶτα πιφαύσκομαι ὅν κεν ἵκοιο,
Od.15.519 Εὐρύμαχον, Πολύβοιο δαΐφρονος ἀγλαὸν υἱόν,
Od.15.520 τὸν νῦν ἶσα θεῷ Ἰθακήσιοι εἰσορόωσι·
Od.15.521 καὶ γὰρ πολλὸν ἄριστος ἀνὴρ μέμονέν τε μάλιστα
Od.15.522 μητέρʼ ἐμὴν γαμέειν καὶ Ὀδυσσῆος γέρας ἕξειν.
Od.15.523 ἀλλὰ τά γε Ζεὺς οἶδεν Ὀλύμπιος, αἰθέρι ναίων,
Od.15.524 εἴ κέ σφι πρὸ γάμοιο τελευτήσει κακὸν ἦμαρ.
Od.15.525 ὣς ἄρα οἱ εἰπόντι ἐπέπτατο δεξιὸς ὄρνις,
Od.15.526 κίρκος, Ἀπόλλωνος ταχὺς ἄγγελος· ἐν δὲ πόδεσσι
Od.15.527 τίλλε πέλειαν ἔχων, κατὰ δὲ πτερὰ χεῦεν ἔραζε
Od.15.528 μεσσηγὺς νηός τε καὶ αὐτοῦ Τηλεμάχοιο.
Od.15.529 τὸν δὲ Θεοκλύμενος ἑτάρων ἀπονόσφι καλέσσας
Od.15.530 ἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·
Od.15.531 Τηλέμαχʼ, οὔ τοι ἄνευ θεοῦ ἔπτατο δεξιὸς ὄρνις
Od.15.532 ἔγνων γάρ μιν ἐσάντα ἰδὼν οἰωνὸν ἐόντα.
Od.15.533 ὑμετέρου δʼ οὐκ ἔστι γένος βασιλεύτερον ἄλλο
Od.15.534 ἐν δήμῳ Ἰθάκης, ἀλλʼ ὑμεῖς καρτεροὶ αἰεί.
Od.15.535 τὸν δʼ αὖ Τηλέμαχος πεπνυμένος ἀντίον ηὔδα·
Od.15.536 αἲ γὰρ τοῦτο, ξεῖνε, ἔπος τετελεσμένον εἴη·
Od.15.537 τῷ κε τάχα γνοίης φιλότητά τε πολλά τε δῶρα
Od.15.538 ἐξ ἐμεῦ, ὡς ἄν τίς σε συναντόμενος μακαρίζοι.
Od.15.539 ἦ καὶ Πείραιον προσεφώνεε, πιστὸν ἑταῖρον·
Od.15.540 Πείραιε Κλυτίδη, σὺ δέ μοι τά περ ἄλλα μάλιστα
Od.15.541 πείθῃ ἐμῶν ἑτάρων, οἵ μοι Πύλον εἰς ἅμʼ ἕποντο·
Od.15.542 καὶ νῦν μοι τὸν ξεῖνον ἄγων ἐν δώμασι σοῖσιν
Od.15.543 ἐνδυκέως φιλέειν καὶ τιέμεν, εἰς ὅ κεν ἔλθω.
Od.15.544 τὸν δʼ αὖ Πείραιος δουρικλυτὸς ἀντίον ηὔδα·
Od.15.545 Τηλέμαχʼ, εἰ γάρ κεν σὺ πολὺν χρόνον ἐνθάδε μίμνοι,
Od.15.546 τόνδε τʼ ἐγὼ κομιῶ, ξενίων δέ οἱ οὐ ποθὴ ἔσται.
Od.15.547 ὣς εἰπὼν ἐπὶ νηὸς ἔβη, ἐκέλευσε δʼ ἑταίρους
Od.15.548 αὐτούς τʼ ἀμβαίνειν ἀνά τε πρυμνήσια λῦσαι.
Od.15.549 οἱ δʼ αἶψʼ εἴσβαινον καὶ ἐπὶ κληῗσι καθῖζον.
Od.15.550 Τηλέμαχος δʼ ὑπὸ ποσσὶν ἐδήσατο καλὰ πέδιλα,
Od.15.551 εἵλετο δʼ ἄλκιμον ἔγχος, ἀκαχμένον ὀξέϊ χαλκῷ,
Od.15.552 νηὸς ἀπʼ ἰκριόφιν· τοὶ δὲ πρυμνήσιʼ ἔλυσαν.
Od.15.553 οἱ μὲν ἀνώσαντες πλέον ἐς πόλιν, ὡς ἐκέλευσε
Od.15.554 Τηλέμαχος, φίλος υἱὸς Ὀδυσσῆος θείοιο·
Od.15.555 τὸν δʼ ὦκα προβιβάντα πόδες φέρον, ὄφρʼ ἵκετʼ αὐλήν,
Od.15.556 ἔνθα οἱ ἦσαν ὕες μάλα μυρίαι, ᾗσι συβώτης
Od.15.557 ἐσθλὸς ἐὼν ἐνίαυεν, ἀνάκτεσιν ἤπια εἰδώς,
Od.16.1 τὼ δʼ αὖτʼ ἐν κλισίῃ Ὀδυσεὺς καὶ δῖος ὑφορβὸς
Od.16.2 ἐντύνοντο ἄριστον ἅμʼ ἠοῖ, κηαμένω πῦρ,
Od.16.3 ἔκπεμψάν τε νομῆας ἅμʼ ἀγρομένοισι σύεσσι·
Od.16.4 Τηλέμαχον δὲ περίσσαινον κύνες ὑλακόμωροι,
Od.16.5 οὐδʼ ὕλαον προσιόντα. νόησε δὲ δῖος Ὀδυσσεὺς
Od.16.6 σαίνοντάς τε κύνας, περί τε κτύπος ἦλθε ποδοῖϊν.
Od.16.7 αἶψα δʼ ἄρʼ Εὔμαιον ἔπεα πτερόεντα προσηύδα·
Od.16.8 Εὔμαιʼ, ἦ μάλα τίς τοι ἐλεύσεται ἐνθάδʼ ἑταῖρος
Od.16.9 ἢ καὶ γνώριμος ἄλλος, ἐπεὶ κύνες οὐχ ὑλάουσιν,
Od.16.10 ἀλλὰ περισσαίνουσι· ποδῶν δʼ ὑπὸ δοῦπον ἀκούω.
Od.16.11 οὔ πω πᾶν εἴρητο ἔπος, ὅτε οἱ φίλος υἱὸς
Od.16.12 ἔστη ἐνὶ προθύροισι. ταφὼν δʼ ἀνόρουσε συβώτης,
Od.16.13 ἐκ δʼ ἄρα οἱ χειρῶν πέσον ἄγγεα, τοῖς ἐπονεῖτο,
Od.16.14 κιρνὰς αἴθοπα οἶνον. ὁ δʼ ἀντίος ἦλθεν ἄνακτος,
Od.16.15 κύσσε δέ μιν κεφαλήν τε καὶ ἄμφω φάεα καλὰ
Od.16.16 χεῖράς τʼ ἀμφοτέρας· θαλερὸν δέ οἱ ἔκπεσε δάκρυ.
Od.16.17 ὡς δὲ πατὴρ ὃν παῖδα φίλα φρονέων ἀγαπάζῃ
Od.16.18 ἐλθόντʼ ἐξ ἀπίης γαίης δεκάτῳ ἐνιαυτῷ,
Od.16.19 μοῦνον τηλύγετον, τῷ ἔπʼ ἄλγεα πολλὰ μογήσῃ,
Od.16.20 ὣς τότε Τηλέμαχον θεοειδέα δῖος ὑφορβὸς
Od.16.21 πάντα κύσεν περιφύς, ὡς ἐκ θανάτοιο φυγόντα·
Od.16.22 καί ῥʼ ὀλοφυρόμενος ἔπεα πτερόεντα προσηύδα·
Od.16.23 ἦλθες, Τηλέμαχε, γλυκερὸν φάος. οὔ σʼ ἔτʼ ἐγώ γε
Od.16.24 ὄψεσθαι ἐφάμην, ἐπεὶ ᾤχεο νηῒ Πύλονδε.
Od.16.25 ἀλλʼ ἄγε νῦν εἴσελθε, φίλον τέκος, ὄφρα σε θυμῷ
Od.16.26 τέρψομαι εἰσορόων νέον ἄλλοθεν ἔνδον ἐόντα.
Od.16.27 οὐ μὲν γάρ τι θάμʼ ἀγρὸν ἐπέρχεαι οὐδὲ νομῆας,
Od.16.28 ἀλλʼ ἐπιδημεύεις· ὣς γάρ νύ τοι εὔαδε θυμῷ,
Od.16.29 ἀνδρῶν μνηστήρων ἐσορᾶν ἀΐδηλον ὅμιλον.
Od.16.30 τὸν δʼ αὖ Τηλέμαχος πεπνυμένος ἀντίον ηὔδα·
Od.16.31 ἔσσεται οὕτως, ἄττα· σέθεν δʼ ἕνεκʼ ἐνθάδʼ ἱκάνω,
Od.16.32 ὄφρα σέ τʼ ὀφθαλμοῖσιν ἴδω καὶ μῦθον ἀκούσω,
Od.16.33 ἤ μοι ἔτʼ ἐν μεγάροις μήτηρ μένει, ἦέ τις ἤδη
Od.16.34 ἀνδρῶν ἄλλος ἔγημεν, Ὀδυσσῆος δέ που εὐνὴ
Od.16.35 χήτει ἐνευναίων κάκʼ ἀράχνια κεῖται ἔχουσα.
Od.16.36 τὸν δʼ αὖτε προσέειπε συβώτης, ὄρχαμος ἀνδρῶν·
Od.16.37 καὶ λίην κείνη γε μένει τετληότι θυμῷ
Od.16.38 σοῖσιν ἐνὶ μεγάροισιν· ὀϊζυραὶ δέ οἱ αἰεὶ
Od.16.39 φθίνουσιν νύκτες τε καὶ ἤματα δάκρυ χεούσῃ.
Od.16.40 ὣς ἄρα φωνήσας οἱ ἐδέξατο χάλκεον ἔγχος·
Od.16.41 αὐτὰρ ὅ γʼ εἴσω ἴεν καὶ ὑπέρβη λάϊνον οὐδόν.
Od.16.42 τῷ δʼ ἕδρης ἐπιόντι πατὴρ ὑπόειξεν Ὀδυσσεύς·
Od.16.43 Τηλέμαχος δʼ ἑτέρωθεν ἐρήτυε φώνησέν τε·
Od.16.44 ἧσʼ, ὦ ξεῖνʼ· ἡμεῖς δὲ καὶ ἄλλοθι δήομεν ἕδρην
Od.16.45 σταθμῷ ἐν ἡμετέρῳ· πάρα δʼ ἀνὴρ ὃς καταθήσει.
Od.16.46 ὣς φάθʼ, ὁ δʼ αὖτις ἰὼν κατʼ ἄρʼ ἕζετο· τῷ δὲ συβώτης.
Od.16.47 χεῦεν ὕπο χλωρὰς ῥῶπας καὶ κῶας ὕπερθεν·
Od.16.48 ἔνθα καθέζετʼ ἔπειτα Ὀδυσσῆος φίλος υἱός.
Od.16.49 τοῖσιν δʼ αὖ κρειῶν πίνακας παρέθηκε συβώτης
Od.16.50 ὀπταλέων, ἅ ῥα τῇ προτέρῃ ὑπέλειπον ἔδοντες,
Od.16.51 σῖτον δʼ ἐσσυμένως παρενήνεεν ἐν κανέοισιν,
Od.16.52 ἐν δʼ ἄρα κισσυβίῳ κίρνη μελιηδέα οἶνον·
Od.16.53 αὐτὸς δʼ ἀντίον ἷζεν Ὀδυσσῆος θείοιο.
Od.16.54 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.16.55 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.16.56 δὴ τότε Τηλέμαχος προσεφώνεε δῖον ὑφορβόν·
Od.16.57 ἄττα, πόθεν τοι ξεῖνος ὅδʼ ἵκετο; πῶς δέ ἑ ναῦται
Od.16.58 ἤγαγον εἰς Ἰθάκην; τίνες ἔμμεναι εὐχετόωντο;
Od.16.59 οὐ μὲν γάρ τί ἑ πεζὸν ὀΐομαι ἐνθάδʼ ἱκέσθαι.
Od.16.60 τὸν δʼ ἀπαμειβόμενος προσέφης, Εὔμαιε συβῶτα·
Od.16.61 τοιγὰρ ἐγώ τοι, τέκνον, ἀληθέα πάντʼ ἀγορεύσω.
Od.16.62 ἐκ μὲν Κρητάων γένος εὔχεται εὐρειάων,
Od.16.63 φησὶ δὲ πολλὰ βροτῶν ἐπὶ ἄστεα δινηθῆναι
Od.16.64 πλαζόμενος· ὣς γάρ οἱ ἐπέκλωσεν τά γε δαίμων.
Od.16.65 νῦν αὖ Θεσπρωτῶν ἀνδρῶν ἐκ νηὸς ἀποδρὰς
Od.16.66 ἤλυθʼ ἐμὸν πρὸς σταθμόν, ἐγὼ δέ τοι ἐγγυαλίξω·
Od.16.67 ἔρξον ὅπως ἐθέλεις· ἱκέτης δέ τοι εὔχεται εἶναι.
Od.16.68 τὸν δʼ αὖ Τηλέμαχος πεπνυμένος ἀντίον ηὔδα·
Od.16.69 Εὔμαιʼ, ἦ μάλα τοῦτο ἔπος θυμαλγὲς ἔειπες·
Od.16.70 πῶς γὰρ δὴ τὸν ξεῖνον ἐγὼν ὑποδέξομαι οἴκῳ;
Od.16.71 αὐτὸς μὲν νέος εἰμὶ καὶ οὔ πω χερσὶ πέποιθα
Od.16.72 ἄνδρʼ ἀπαμύνασθαι, ὅτε τις πρότερος χαλεπήνῃ·
Od.16.73 μητρὶ δʼ ἐμῇ δίχα θυμὸς ἐνὶ φρεσὶ μερμηρίζει,
Od.16.74 ἢ αὐτοῦ παρʼ ἐμοί τε μένῃ καὶ δῶμα κομίζῃ,
Od.16.75 εὐνήν τʼ αἰδομένη πόσιος δήμοιό τε φῆμιν,
Od.16.76 ἦ ἤδη ἅμʼ ἕπηται Ἀχαιῶν ὅς τις ἄριστος
Od.16.77 μνᾶται ἐνὶ μεγάροισιν ἀνὴρ καὶ πλεῖστα πόρῃσιν.
Od.16.78 ἀλλʼ ἦ τοὶ τὸν ξεῖνον, ἐπεὶ τεὸν ἵκετο δῶμα,
Od.16.79 ἕσσω μιν χλαῖνάν τε χιτῶνά τε, εἵματα καλά,
Od.16.80 δώσω δὲ ξίφος ἄμφηκες καὶ ποσσὶ πέδιλα,
Od.16.81 πέμψω δʼ ὅππη μιν κραδίη θυμός τε κελεύει.
Od.16.82 εἰ δʼ ἐθέλεις, σὺ κόμισσον ἐνὶ σταθμοῖσιν ἐρύξας·
Od.16.83 εἵματα δʼ ἐνθάδʼ ἐγὼ πέμψω καὶ σῖτον ἅπαντα
Od.16.84 ἔδμεναι, ὡς ἂν μή σε κατατρύχῃ καὶ ἑταίρους.
Od.16.85 κεῖσε δʼ ἂν οὔ μιν ἐγώ γε μετὰ μνηστῆρας ἐῷμι
Od.16.86 ἔρχεσθαι· λίην γὰρ ἀτάσθαλον ὕβριν ἔχουσι·
Od.16.87 μή μιν κερτομέωσιν, ἐμοὶ δʼ ἄχος ἔσσεται αἰνόν.
Od.16.88 πρῆξαι δʼ ἀργαλέον τι μετὰ πλεόνεσσιν ἐόντα
Od.16.89 ἄνδρα καὶ ἴφθιμον, ἐπεὶ ἦ πολὺ φέρτεροί εἰσι.
Od.16.90 τὸν δʼ αὖτε προσέειπε πολύτλας δῖος Ὀδυσσεύς·
Od.16.91 ὦ φίλʼ, ἐπεί θήν μοι καὶ ἀμείψασθαι θέμις ἐστίν,
Od.16.92 ἦ μάλα μευ καταδάπτετʼ ἀκούοντος φίλον ἦτορ,
Od.16.93 οἷά φατε μνηστῆρας ἀτάσθαλα μηχανάασθαι
Od.16.94 ἐν μεγάροις, ἀέκητι σέθεν τοιούτου ἐόντος.
Od.16.95 εἰπέ μοι ἠὲ ἑκὼν ὑποδάμνασαι, ἦ σέ γε λαοὶ
Od.16.96 ἐχθαίρουσʼ ἀνὰ δῆμον, ἐπισπόμενοι θεοῦ ὀμφῇ,
Od.16.97 ἦ τι κασιγνήτοις ἐπιμέμφεαι, οἷσί περ ἀνὴρ
Od.16.98 μαρναμένοισι πέποιθε, καὶ εἰ μέγα νεῖκος ὄρηται.
Od.16.99 αἲ γάρ ἐγὼν οὕτω νέος εἴην τῷδʼ ἐπὶ θυμῷ,
Od.16.100 ἢ παῖς ἐξ Ὀδυσῆος ἀμύμονος ἠὲ καὶ αὐτός·
Od.16.102 αὐτίκʼ ἔπειτʼ ἀπʼ ἐμεῖο κάρη τάμοι ἀλλότριος φώς,
Od.16.103 εἰ μὴ ἐγὼ κείνοισι κακὸν πάντεσσι γενοίμην,
Od.16.104 ἐλθὼν ἐς μέγαρον Λαερτιάδεω Ὀδυσῆος.
Od.16.105 εἰ δʼ αὖ με πληθυῖ δαμασαίατο μοῦνον ἐόντα,
Od.16.106 βουλοίμην κʼ ἐν ἐμοῖσι κατακτάμενος μεγάροισι
Od.16.107 τεθνάμεν ἢ τάδε γʼ αἰὲν ἀεικέα ἔργʼ ὁράασθαι,
Od.16.108 ξείνους τε στυφελιζομένους δμῳάς τε γυναῖκας
Od.16.109 ῥυστάζοντας ἀεικελίως κατὰ δώματα καλά,
Od.16.110 καὶ οἶνον διαφυσσόμενον, καὶ σῖτον ἔδοντας
Od.16.111 μὰψ αὔτως, ἀτέλεστον, ἀνηνύστῳ ἐπὶ ἔργῳ.
Od.16.112 τὸν δʼ αὖ Τηλέμαχος πεπνυμένος ἀντίον ηὔδα·
Od.16.113 τοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.
Od.16.114 οὔτε τί μοι πᾶς δῆμος ἀπεχθόμενος χαλεπαίνει,
Od.16.115 οὔτε κασιγνήτοις ἐπιμέμφομαι, οἷσί περ ἀνὴρ
Od.16.116 μαρναμένοισι πέποιθε, καὶ εἰ μέγα νεῖκος ὄρηται.
Od.16.117 ὧδε γὰρ ἡμετέρην γενεὴν μούνωσε Κρονίων·
Od.16.118 μοῦνον Λαέρτην Ἀρκείσιος υἱὸν ἔτικτε,
Od.16.119 μοῦνον δʼ αὖτʼ Ὀδυσῆα πατὴρ τέκεν· αὐτὰρ Ὀδυσσεὺς
Od.16.120 μοῦνον ἔμʼ ἐν μεγάροισι τεκὼν λίπεν οὐδʼ ἀπόνητο.
Od.16.121 τῷ νῦν δυσμενέες μάλα μυρίοι εἴσʼ ἐνὶ οἴκῳ.
Od.16.122 ὅσσοι γὰρ νήσοισιν ἐπικρατέουσιν ἄριστοι,
Od.16.123 Δουλιχίῳ τε Σάμῃ τε καὶ ὑλήεντι Ζακύνθῳ,
Od.16.124 ἠδʼ ὅσσοι κραναὴν Ἰθάκην κάτα κοιρανέουσι,
Od.16.125 τόσσοι μητέρʼ ἐμὴν μνῶνται, τρύχουσι δὲ οἶκον.
Od.16.126 ἡ δʼ οὔτʼ ἀρνεῖται στυγερὸν γάμον οὔτε τελευτὴν
Od.16.127 ποιῆσαι δύναται· τοὶ δὲ φθινύθουσιν ἔδοντες
Od.16.128 οἶκον ἐμόν· τάχα δή με διαρραίσουσι καὶ αὐτόν.
Od.16.129 ἀλλʼ ἦ τοι μὲν ταῦτα θεῶν ἐν γούνασι κεῖται·
Od.16.130 ἄττα, σὺ δʼ ἔρχεο θᾶσσον, ἐχέφρονι Πηνελοπείῃ
Od.16.131 εἴφʼ ὅτι οἱ σῶς εἰμὶ καὶ ἐκ Πύλου εἰλήλουθα.
Od.16.132 αὐτὰρ ἐγὼν αὐτοῦ μενέω, σὺ δὲ δεῦρο νέεσθαι,
Od.16.133 οἴῃ ἀπαγγείλας· τῶν δʼ ἄλλων μή τις Ἀχαιῶν
Od.16.134 πευθέσθω· πολλοὶ γὰρ ἐμοὶ κακὰ μηχανόωνται.
Od.16.135 τὸν δʼ ἀπαμειβόμενος προσέφης, Εὔμαιε συβῶτα·
Od.16.136 γιγνώσκω, φρονέω· τά γε δὴ νοέοντι κελεύεις.
Od.16.137 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.16.138 ἦ καὶ Λαέρτῃ αὐτὴν ὁδὸν ἄγγελος ἔλθω
Od.16.139 δυσμόρῳ, ὃς τῆος μὲν Ὀδυσσῆος μέγʼ ἀχεύων
Od.16.140 ἔργα τʼ ἐποπτεύεσκε μετὰ δμώων τʼ ἐνὶ οἴκῳ
Od.16.141 πῖνε καὶ ἦσθʼ, ὅτε θυμὸς ἐνὶ στήθεσσιν ἀνώγοι·
Od.16.142 αὐτὰρ νῦν, ἐξ οὗ σύ γε ᾤχεο νηῒ Πύλονδε,
Od.16.143 οὔ πω μίν φασιν φαγέμεν καὶ πιέμεν αὔτως,
Od.16.144 οὐδʼ ἐπὶ ἔργα ἰδεῖν, ἀλλὰ στοναχῇ τε γόῳ τε
Od.16.145 ἧσται ὀδυρόμενος, φθινύθει δʼ ἀμφʼ ὀστεόφι χρώς.
Od.16.146 τὸν δʼ αὖ Τηλέμαχος πεπνυμένος ἀντίον ηὔδα·
Od.16.147 ἄλγιον, ἀλλʼ ἔμπης μιν ἐάσομεν, ἀχνύμενοί περ·
Od.16.148 εἰ γὰρ πως εἴη αὐτάγρετα πάντα βροτοῖσι,
Od.16.149 πρῶτόν κεν τοῦ πατρὸς ἑλοίμεθα νόστιμον ἦμαρ.
Od.16.150 ἀλλὰ σύ γʼ ἀγγείλας ὀπίσω κίε, μηδὲ κατʼ ἀγροὺς
Od.16.151 πλάζεσθαι μετʼ ἐκεῖνον· ἀτὰρ πρὸς μητέρα εἰπεῖν
Od.16.152 ἀμφίπολον ταμίην ὀτρυνέμεν ὅττι τάχιστα
Od.16.153 κρύβδην· κείνη γὰρ κεν ἀπαγγείλειε γέροντι.
Od.16.154 ἦ ῥα καὶ ὦρσε συφορβόν· ὁ δʼ εἵλετο χερσὶ πέδιλα,
Od.16.155 δησάμενος δʼ ὑπὸ ποσσὶ πόλινδʼ ἴεν. οὐδʼ ἄρʼ Ἀθήνην
Od.16.156 λῆθεν ἀπὸ σταθμοῖο κιὼν Εὔμαιος ὑφορβός,
Od.16.157 ἀλλʼ ἥ γε σχεδὸν ἦλθε· δέμας δʼ ἤϊκτο γυναικὶ
Od.16.158 καλῇ τε μεγάλῃ τε καὶ ἀγλαὰ ἔργα ἰδυίῃ.
Od.16.159 στῆ δὲ κατʼ ἀντίθυρον κλισίης Ὀδυσῆϊ φανεῖσα·
Od.16.160 οὐδʼ ἄρα Τηλέμαχος ἴδεν ἀντίον οὐδʼ ἐνόησεν,
Od.16.161 οὐ γὰρ πω πάντεσσι θεοὶ φαίνονται ἐναργεῖς,
Od.16.162 ἀλλʼ Ὀδυσεύς τε κύνες τε ἴδον, καί ῥʼ οὐχ ὑλάοντο
Od.16.163 κνυζηθμῷ δʼ ἑτέρωσε διὰ σταθμοῖο φόβηθεν.
Od.16.164 ἡ δʼ ἄρʼ ἐπʼ ὀφρύσι νεῦσε· νόησε δὲ δῖος Ὀδυσσεύς,
Od.16.165 ἐκ δʼ ἦλθεν μεγάροιο παρὲκ μέγα τειχίον αὐλῆς,
Od.16.166 στῆ δὲ πάροιθʼ αὐτῆς· τὸν δὲ προσέειπεν Ἀθήνη·
Od.16.167 διογενὲς Λαερτιάδη, πολυμήχανʼ Ὀδυσσεῦ.
Od.16.168 ἤδη νῦν σῷ παιδὶ ἔπος φάο μηδʼ ἐπίκευθε,
Od.16.169 ὡς ἄν μνηστῆρσιν θάνατον καὶ κῆρʼ ἀραρόντε
Od.16.170 ἔρχησθον προτὶ ἄστυ περικλυτόν· οὐδʼ ἐγὼ αὐτὴ
Od.16.171 δηρὸν ἀπὸ σφῶϊν ἔσομαι μεμαυῖα μάχεσθαι.
Od.16.172 ἦ καὶ χρυσείῃ ῥάβδῳ ἐπεμάσσατʼ Ἀθήνη.
Od.16.173 φᾶρος μέν οἱ πρῶτον ἐϋπλυνὲς ἠδὲ χιτῶνα
Od.16.174 θῆκʼ ἀμφὶ στήθεσσι, δέμας δʼ ὤφελλε καὶ ἥβην.
Od.16.175 ἂψ δὲ μελαγχροιὴς γένετο, γναθμοὶ δὲ τάνυσθεν,
Od.16.176 κυάνεαι δʼ ἐγένοντο γενειάδες ἀμφὶ γένειον.
Od.16.177 ἡ μὲν ἄρʼ ὣς ἔρξασα πάλιν κίεν· αὐτὰρ Ὀδυσσεὺς
Od.16.178 ἤϊεν ἐς κλισίην· θάμβησε δέ μιν φίλος υἱός,
Od.16.179 ταρβήσας δʼ ἑτέρωσε βάλʼ ὄμματα, μὴ θεὸς εἴη,
Od.16.180 καί μιν φωνήσας ἔπεα πτερόεντα προσηύδα·
Od.16.181 ἀλλοῖός μοι, ξεῖνε, φάνης νέον ἠὲ πάροιθεν,
Od.16.182 ἄλλα δὲ εἵματʼ ἔχεις, καί τοι χρὼς οὐκέθʼ ὁμοῖος.
Od.16.183 ἦ μάλα τις θεός ἐσσι, τοὶ οὐρανὸν εὐρὺν ἔχουσιν·
Od.16.184 ἀλλʼ ἵληθʼ, ἵνα τοι κεχαρισμένα δώομεν ἱρὰ
Od.16.185 ἠδὲ χρύσεα δῶρα, τετυγμένα· φείδεο δʼ ἡμέων
Od.16.186 τὸν δʼ ἠμείβετʼ ἔπειτα πολύτλας δῖος Ὀδυσσεύς·
Od.16.187 οὔ τίς τοι θεός εἰμι· τί μʼ ἀθανάτοισιν ἐΐσκεις;
Od.16.188 ἀλλὰ πατὴρ τεός εἰμι, τοῦ εἵνεκα σὺ στεναχίζων
Od.16.189 πάσχεις ἄλγεα πολλά, βίας ὑποδέγμενος ἀνδρῶν.
Od.16.190 ὣς ἄρα φωνήσας υἱὸν κύσε, κὰδ δὲ παρειῶν
Od.16.191 δάκρυον ἧκε χαμᾶζε· πάρος δʼ ἔχε νωλεμὲς αἰεί.
Od.16.192 Τηλέμαχος δʼ, οὐ γάρ πω ἐπείθετο ὃν πατέρʼ εἶναι,
Od.16.193 ἐξαῦτίς μιν ἔπεσσιν ἀμειβόμενος προσέειπεν·
Od.16.194 οὐ σύ γʼ Ὀδυσσεύς ἐσσι, πατὴρ ἐμός, ἀλλά με δαίμων
Od.16.195 θέλγει, ὄφρʼ ἔτι μᾶλλον ὀδυρόμενος στεναχίζω.
Od.16.196 οὐ γάρ πως ἂν θνητὸς ἀνὴρ τάδε μηχανόῳτο
Od.16.197 ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν
Od.16.198 ῥηϊδίως ἐθέλων θείη νέον ἠὲ γέροντα.
Od.16.199 ἦ γάρ τοι νέον ἦσθα γέρων καὶ ἀεικέα ἕσσο·
Od.16.200 νῦν δὲ θεοῖσιν ἔοικας, οἳ οὐρανὸν εὐρὺν ἔχουσι.
Od.16.201 τὸν δʼ ἀπαμειβόμενος προσέφη πολύμητις Ὀδυσσεύς·
Od.16.202 Τηλέμαχʼ, οὔ σε ἔοικε φίλον πατέρ ἔνδον ἐόντα
Od.16.203 οὔτε τι θαυμάζειν περιώσιον οὔτʼ ἀγάασθαι·
Od.16.204 οὐ μὲν γάρ τοι ἔτʼ ἄλλος ἐλεύσεται ἐνθάδʼ Ὀδυσσεύς,
Od.16.205 ἀλλʼ ὅδʼ ἐγὼ τοιόσδε, παθὼν κακά, πολλὰ δʼ ἀληθείς,
Od.16.206 ἤλυθον εἰκοστῷ ἔτεϊ ἐς πατρίδα γαῖαν.
Od.16.207 αὐτάρ τοι τόδε ἔργον Ἀθηναίης ἀγελείης,
Od.16.208 ἥ τέ με τοῖον ἔθηκεν, ὅπως ἐθέλει, δύναται γὰρ,
Od.16.209 ἄλλοτε μὲν πτωχῷ ἐναλίγκιον, ἄλλοτε δʼ αὖτε
Od.16.210 ἀνδρὶ νέῳ καὶ καλὰ περὶ χροῒ εἵματʼ ἔχοντι.
Od.16.211 ῥηΐδιον δὲ θεοῖσι, τοὶ οὐρανὸν εὐρὺν ἔχουσιν,
Od.16.212 ἠμὲν κυδῆναι θνητὸν βροτὸν ἠδὲ κακῶσαι.
Od.16.213 ὣς ἄρα φωνήσας κατʼ ἄρʼ ἕζετο, Τηλέμαχος δὲ
Od.16.214 ἀμφιχυθεὶς πατέρʼ ἐσθλὸν ὀδύρετο, δάκρυα λείβων,
Od.16.215 ἀμφοτέροισι δὲ τοῖσιν ὑφʼ ἵμερος ὦρτο γόοιο·
Od.16.216 κλαῖον δὲ λιγέως, ἀδινώτερον ἤ τʼ οἰωνοί,
Od.16.217 φῆναι ἢ αἰγυπιοὶ γαμψώνυχες, οἷσί τε τέκνα
Od.16.218 ἀγρόται ἐξείλοντο πάρος πετεηνὰ γενέσθαι·
Od.16.219 ὣς ἄρα τοί γʼ ἐλεεινὸν ὑπʼ ὀφρύσι δάκρυον εἶβον.
Od.16.220 καί νύ κʼ ὀδυρομένοισιν ἔδυ φάος ἠελίοιο,
Od.16.221 εἰ μὴ Τηλέμαχος προσεφώνεεν ὃν πατέρʼ αἶψα·
Od.16.222 ποίῃ γὰρ νῦν δεῦρο, πάτερ φίλε, νηΐ σε ναῦται
Od.16.223 ἤγαγον εἰς Ἰθάκην; τίνες ἔμμεναι εὐχετόωντο;
Od.16.224 οὐ μὲν γάρ τί σε πεζὸν ὀΐομαι ἐνθάδʼ ἱκέσθαι.
Od.16.225 τὸν δʼ αὖτε προσέειπε πολύτλας δῖος Ὀδυσσεύς·
Od.16.226 τοιγὰρ ἐγώ τοι, τέκνον, ἀληθείην καταλέξω.
Od.16.227 Φαίηκές μʼ ἄγαγον ναυσίκλυτοι, οἵ τε καὶ ἄλλους
Od.16.228 ἀνθρώπους πέμπουσιν, ὅτις σφέας εἰσαφίκηται·
Od.16.229 καί μʼ εὕδοντʼ ἐν νηῒ θοῇ ἐπὶ πόντον ἄγοντες
Od.16.230 κάτθεσαν εἰς Ἰθάκην, ἔπορον δέ μοι ἀγλαὰ δῶρα,
Od.16.231 χαλκόν τε χρυσόν τε ἅλις ἐσθῆτά θʼ ὑφαντήν.
Od.16.232 καὶ τὰ μὲν ἐν σπήεσσι θεῶν ἰότητι κέονται·
Od.16.233 νῦν αὖ δεῦρʼ ἱκόμην ὑποθημοσύνῃσιν Ἀθήνης,
Od.16.234 ὄφρα κε δυσμενέεσσι φόνου πέρι βουλεύσωμεν.
Od.16.235 ἀλλʼ ἄγε μοι μνηστῆρας ἀριθμήσας κατάλεξον,
Od.16.236 ὄφρʼ εἰδέω ὅσσοι τε καὶ οἵ τινες ἀνέρες εἰσί·
Od.16.237 καί κεν ἐμὸν κατὰ θυμὸν ἀμύμονα μερμηρίξας
Od.16.238 φράσσομαι, ἤ κεν νῶϊ δυνησόμεθʼ ἀντιφέρεσθαι
Od.16.239 μούνω ἄνευθʼ ἄλλων, ἦ καὶ διζησόμεθʼ ἄλλους.
Od.16.240 τὸν δʼ αὖ Τηλέμαχος πεπνυμένος ἀντίον ηὔδα·
Od.16.241 ὦ πάτερ, ἦ τοι σεῖο μέγα κλέος αἰὲν ἄκουον,
Od.16.242 χεῖράς τʼ αἰχμητὴν ἔμεναι καὶ ἐπίφρονα βουλήν·
Od.16.243 ἀλλὰ λίην μέγα εἶπες· ἄγη μʼ ἔχει· οὐδέ κεν εἴη
Od.16.244 ἄνδρε δύω πολλοῖσι καὶ ἰφθίμοισι μάχεσθαι.
Od.16.245 μνηστήρων δʼ οὔτʼ ἂρ δεκὰς ἀτρεκὲς οὔτε δύʼ οἶαι,
Od.16.246 ἀλλὰ πολὺ πλέονες· τάχα δʼ εἴσεαι ἐνθάδʼ ἀριθμόν.
Od.16.247 ἐκ μὲν Δουλιχίοιο δύω καὶ πεντήκοντα
Od.16.248 κοῦροι κεκριμένοι, ἓξ δὲ δρηστῆρες ἕπονται·
Od.16.249 ἐκ δὲ Σάμης πίσυρές τε καὶ εἴκοσι φῶτες ἔασιν,
Od.16.250 ἐκ δὲ Ζακύνθου ἔασιν ἐείκοσι κοῦροι Ἀχαιῶν,
Od.16.251 ἐκ δʼ αὐτῆς Ἰθάκης δυοκαίδεκα πάντες ἄριστοι,
Od.16.252 καί σφιν ἅμʼ ἐστὶ Μέδων κῆρυξ καὶ θεῖος ἀοιδὸς
Od.16.253 καὶ δοιὼ θεράποντε, δαήμονε δαιτροσυνάων.
Od.16.254 τῶν εἴ κεν πάντων ἀντήσομεν ἔνδον ἐόντων,
Od.16.255 μὴ πολύπικρα καὶ αἰνὰ βίας ἀποτίσεαι ἐλθών.
Od.16.256 ἀλλὰ σύ γʼ, εἰ δύνασαί τινʼ ἀμύντορα μερμηρίξαι,
Od.16.257 φράζευ, ὅ κέν τις νῶϊν ἀμύνοι πρόφρονι θυμῷ.
Od.16.258 τὸν δʼ αὖτε προσέειπε πολύτλας δῖος Ὀδυσσεύς·
Od.16.259 τοιγὰρ ἐγὼν ἐρέω, σὺ δὲ σύνθεο καί μευ ἄκουσον·
Od.16.260 καὶ φράσαι ἤ κεν νῶϊν Ἀθήνη σὺν Διὶ πατρὶ
Od.16.261 ἀρκέσει, ἦέ τινʼ ἄλλον ἀμύντορα μερμηρίξω.
Od.16.262 τὸν δʼ αὖ Τηλέμαχος πεπνυμένος ἀντίον ηὔδα·
Od.16.263 ἐσθλώ τοι τούτω γʼ ἐπαμύντορε, τοὺς ἀγορεύεις,
Od.16.264 ὕψι περ ἐν νεφέεσσι καθημένω· ὥ τε καὶ ἄλλοις
Od.16.265 ἀνδράσι τε κρατέουσι καὶ ἀθανάτοισι θεοῖσι.
Od.16.266 τὸν δʼ αὖτε προσέειπε πολύτλας δῖος Ὀδυσσεύς·
Od.16.267 οὐ μέν τοι κείνω γε πολὺν χρόνον ἀμφὶς ἔσεσθον
Od.16.268 φυλόπιδος κρατερῆς, ὁπότε μνηστῆρσι καὶ ἡμῖν
Od.16.269 ἐν μεγάροισιν ἐμοῖσι μένος κρίνηται Ἄρηος.
Od.16.270 ἀλλὰ σὺ μὲν νῦν ἔρχευ ἅμʼ ἠοῖ φαινομένηφιν
Od.16.271 οἴκαδε, καὶ μνηστῆρσιν ὑπερφιάλοισιν ὁμίλει·
Od.16.272 αὐτὰρ ἐμὲ προτὶ ἄστυ συβώτης ὕστερον ἄξει,
Od.16.273 πτωχῷ λευγαλέῳ ἐναλίγκιον ἠδὲ γέροντι.
Od.16.274 εἰ δέ μʼ ἀτιμήσουσι δόμον κάτα, σὸν δὲ φίλον κῆρ
Od.16.275 τετλάτω ἐν στήθεσσι κακῶς πάσχοντος ἐμεῖο,
Od.16.276 ἤν περ καὶ διὰ δῶμα ποδῶν ἕλκωσι θύραζε
Od.16.277 ἢ βέλεσι βάλλωσι· σὺ δʼ εἰσορόων ἀνέχεσθαι.
Od.16.278 ἀλλʼ ἦ τοι παύεσθαι ἀνωγέμεν ἀφροσυνάων,
Od.16.279 μειλιχίοις ἐπέεσσι παραυδῶν· οἱ δέ τοι οὔ τι
Od.16.280 πείσονται· δὴ γάρ σφι παρίσταται αἴσιμον ἦμαρ.
Od.16.281 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Od.16.282 ὁππότε κεν πολύβουλος ἐνὶ φρεσὶ θῇσιν Ἀθήνη,
Od.16.283 νεύσω μέν τοι ἐγὼ κεφαλῇ, σὺ δʼ ἔπειτα νοήσας
Od.16.284 ὅσσα τοι ἐν μεγάροισιν Ἀρήϊα τεύχεα κεῖται
Od.16.285 ἐς μυχὸν ὑψηλοῦ θαλάμου καταθεῖναι ἀείρας
Od.16.286 πάντα μάλʼ· αὐτὰρ μνηστῆρας μαλακοῖς ἐπέεσσι
Od.16.287 παρφάσθαι, ὅτε κέν σε μεταλλῶσιν ποθέοντες·
Od.16.288 ἐκ καπνοῦ κατέθηκʼ, ἐπεὶ οὐκέτι τοῖσιν ἐῴκει
Od.16.289 οἷά ποτε Τροίηνδε κιὼν κατέλειπεν Ὀδυσσεύς,
Od.16.290 ἀλλὰ κατῄκισται, ὅσσον πυρὸς ἵκετʼ ἀϋτμή.
Od.16.291 πρὸς δʼ ἔτι καὶ τόδε μεῖζον ἐνὶ φρεσὶ θῆκε Κρονίων,
Od.16.292 μή πως οἰνωθέντες, ἔριν στήσαντες ἐν ὑμῖν,
Od.16.293 ἀλλήλους τρώσητε καταισχύνητέ τε δαῖτα
Od.16.294 καὶ μνηστύν· αὐτὸς γὰρ ἐφέλκεται ἄνδρα σίδηρος.
Od.16.295 νῶϊν δʼ οἴοισιν δύο φάσγανα καὶ δύο δοῦρε
Od.16.296 καλλιπέειν καὶ δοιὰ βοάγρια χερσὶν ἑλέσθαι,
Od.16.297 ὡς ἂν ἐπιθύσαντες ἑλοίμεθα· τοὺς δέ κʼ ἔπειτα
Od.16.298 Παλλὰς Ἀθηναίη θέλξει καὶ μητίετα Ζεύς.
Od.16.299 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Od.16.300 εἰ ἐτεόν γʼ ἐμός ἐσσι καὶ αἵματος ἡμετέροιο,
Od.16.301 μή τις ἔπειτʼ Ὀδυσῆος ἀκουσάτω ἔνδον ἐόντος,
Od.16.302 μήτʼ οὖν Λαέρτης ἴστω τό γε μήτε συβώτης
Od.16.303 μήτε τις οἰκήων μήτʼ αὐτὴ Πηνελόπεια,
Od.16.304 ἀλλʼ οἶοι σύ τʼ ἐγώ τε γυναικῶν γνώομεν ἰθύν·
Od.16.305 καί κέ τεο δμώων ἀνδρῶν ἔτι πειρηθεῖμεν,
Od.16.306 ἠμὲν ὅπου τις νῶϊ τίει καὶ δείδιε θυμῷ,
Od.16.307 ἠδʼ ὅτις οὐκ ἀλέγει, σὲ δʼ ἀτιμᾷ τοῖον ἐόντα.
Od.16.308 τὸν δʼ ἀπαμειβόμενος προσεφώνεε φαίδιμος υἱός
Od.16.309 ὦ πάτερ, ἦ τοι ἐμὸν θυμὸν καὶ ἔπειτά γʼ, ὀΐω,
Od.16.310 γνώσεαι· οὐ μὲν γάρ τι χαλιφροσύναι γέ μʼ ἔχουσιν·
Od.16.311 ἀλλʼ οὔ τοι τόδε κέρδος ἐγὼν ἔσσεσθαι ὀΐω
Od.16.312 ἡμῖν ἀμφοτέροισι· σὲ δὲ φράζεσθαι ἄνωγα.
Od.16.313 δηθὰ γὰρ αὔτως εἴσῃ ἑκάστου πειρητίζων,
Od.16.314 ἔργα μετερχόμενος· τοὶ δʼ ἐν μεγάροισιν ἕκηλοι
Od.16.315 χρήματα δαρδάπτουσιν ὑπέρβιον οὐδʼ ἔπι φειδώ.
Od.16.316 ἀλλʼ ἦ τοί σε γυναῖκας ἐγὼ δεδάασθαι ἄνωγα,
Od.16.317 αἵ τέ σʼ ἀτιμάζουσι καὶ αἳ νηλείτιδές εἰσιν·
Od.16.318 ἀνδρῶν δʼ οὐκ ἂν ἐγώ γε κατὰ σταθμοὺς ἐθέλοιμι
Od.16.319 ἡμέας πειράζειν, ἀλλʼ ὕστερα ταῦτα πένεσθαι,
Od.16.320 εἰ ἐτεόν γέ τι οἶσθα Διὸς τέρας αἰγιόχοιο.
Od.16.321 ὣς οἱ μὲν τοιαῦτα πρὸς ἀλλήλους ἀγόρευον,
Od.16.322 ἡ δʼ ἄρʼ ἔπειτʼ Ἰθάκηνδε κατήγετο νηῦς εὐεργής,
Od.16.323 ἣ φέρε Τηλέμαχον Πυλόθεν καὶ πάντας ἑταίρους.
Od.16.324 οἱ δʼ ὅτε δὴ λιμένος πολυβενθέος ἐντὸς ἵκοντο,
Od.16.325 νῆα μὲν οἵ γε μέλαιναν ἐπʼ ἠπείροιο ἔρυσσαν,
Od.16.326 τεύχεα δέ σφʼ ἀπένεικαν ὑπέρθυμοι θεράποντες,
Od.16.327 αὐτίκα δʼ ἐς Κλυτίοιο φέρον περικαλλέα δῶρα.
Od.16.328 αὐτὰρ κήρυκα πρόεσαν δόμον εἰς Ὀδυσῆος,
Od.16.329 ἀγγελίην ἐρέοντα περίφρονι Πηνελοπείῃ,
Od.16.330 οὕνεκα Τηλέμαχος μὲν ἐπʼ ἀγροῦ, νῆα δʼ ἀνώγει
Od.16.331 ἄστυδʼ ἀποπλείειν, ἵνα μὴ δείσασʼ ἐνὶ θυμῷ
Od.16.332 ἰφθίμη βασίλεια τέρεν κατὰ δάκρυον εἴβοι
Od.16.333 τὼ δὲ συναντήτην κῆρυξ καὶ δῖος ὑφορβὸς
Od.16.334 τῆς αὐτῆς ἕνεκʼ ἀγγελίης, ἐρέοντε γυναικί.
Od.16.335 ἀλλʼ ὅτε δή ῥʼ ἵκοντο δόμον θείου βασιλῆος,
Od.16.336 κῆρυξ μέν ῥα μέσῃσι μετὰ δμῳῇσιν ἔειπεν·
Od.16.337 ἤδη τοι, βασίλεια, φίλος πάϊς εἰλήλουθε.
Od.16.338 Πηνελοπείῃ δʼ εἶπε συβώτης ἄγχι παραστὰς
Od.16.339 πάνθʼ ὅσα οἱ φίλος υἱὸς ἀνώγει μυθήσασθαι.
Od.16.340 αὐτὰρ ἐπεὶ δὴ πᾶσαν ἐφημοσύνην ἀπέειπε,
Od.16.341 βῆ ῥʼ ἴμεναι μεθʼ ὕας, λίπε δʼ ἕρκεά τε μέγαρόν τε.
Od.16.342 μνηστῆρες δʼ ἀκάχοντο κατήφησάν τʼ ἐνὶ θυμῷ,
Od.16.343 ἐκ δʼ ἦλθον μεγάροιο παρὲκ μέγα τειχίον αὐλῆς,
Od.16.344 αὐτοῦ δὲ προπάροιθε θυράων ἑδριόωντο.
Od.16.345 τοῖσιν δʼ Εὐρύμαχος, Πολύβου πάϊς, ἦρχʼ ἀγορεύειν·
Od.16.346 ὦ φίλοι, ἦ μέγα ἔργον ὑπερφιάλως τετέλεσται
Od.16.347 Τηλεμάχῳ ὁδὸς ἥδε· φάμεν δέ οἱ οὐ τελέεσθαι.
Od.16.348 ἀλλʼ ἄγε νῆα μέλαιναν ἐρύσσομεν ἥ τις ἀρίστη,
Od.16.349 ἐς δʼ ἐρέτας ἁλιῆας ἀγείρομεν, οἵ κε τάχιστα
Od.16.350 κείνοις ἀγγείλωσι θοῶς οἶκόνδε νέεσθαι.
Od.16.351 οὔ πω πᾶν εἴρηθʼ, ὅτʼ ἄρʼ Ἀμφίνομος ἴδε νῆα,
Od.16.352 στρεφθεὶς ἐκ χώρης, λιμένος πολυβενθέος ἐντός,
Od.16.353 ἱστία τε στέλλοντας ἐρετμά τε χερσὶν ἔχοντας.
Od.16.354 ἡδὺ δʼ ἄρʼ ἐκγελάσας μετεφώνεεν οἷς ἑτάροισι·
Od.16.355 μή τινʼ ἔτʼ ἀγγελίην ὀτρύνομεν· οἵδε γὰρ ἔνδον.
Od.16.356 ἤ τίς σφιν τόδʼ ἔειπε θεῶν, ἢ εἴσιδον αὐτοὶ
Od.16.357 νῆα παρερχομένην, τὴν δʼ οὐκ ἐδύναντο κιχῆναι.
Od.16.358 ὣς ἔφαθʼ, οἱ δʼ ἀνστάντες ἔβαν ἐπὶ θῖνα θαλάσσης,
Od.16.359 αἶψα δὲ νῆα μέλαιναν ἐπʼ ἠπείροιο ἔρυσσαν,
Od.16.360 τεύχεα δέ σφʼ ἀπένεικαν ὑπέρθυμοι θεράποντες.
Od.16.361 αὐτοὶ δʼ εἰς ἀγορὴν κίον ἀθρόοι, οὐδέ τινʼ ἄλλον
Od.16.362 εἴων οὔτε νέων μεταΐζειν οὔτε γερόντων.
Od.16.363 τοῖσιν δʼ Ἀντίνοος μετέφη, Εὐπείθεος υἱός·
Od.16.364 ὢ πόποι, ὡς τόνδʼ ἄνδρα θεοὶ κακότητος ἔλυσαν.
Od.16.365 ἤματα μὲν σκοποὶ ἷζον ἐπʼ ἄκριας ἠνεμοέσσας
Od.16.366 αἰὲν ἐπασσύτεροι· ἅμα δʼ ἠελίῳ καταδύντι
Od.16.367 οὔ ποτʼ ἐπʼ ἠπείρου νύκτʼ ἄσαμεν, ἀλλʼ ἐνὶ πόντῳ
Od.16.368 νηῒ θοῇ πλείοντες ἐμίμνομεν Ἠῶ δῖαν,
Od.16.369 Τηλέμαχον λοχόωντες, ἵνα φθίσωμεν ἑλόντες
Od.16.370 αὐτόν· τὸν δʼ ἄρα τῆος ἀπήγαγεν οἴκαδε δαίμων,
Od.16.371 ἡμεῖς δʼ ἐνθάδε οἱ φραζώμεθα λυγρὸν ὄλεθρον
Od.16.372 Τηλεμάχῳ, μηδʼ ἧμας ὑπεκφύγοι· οὐ γὰρ ὀΐω
Od.16.373 τούτου γε ζώοντος ἀνύσσεσθαι τάδε ἔργα.
Od.16.374 αὐτὸς μὲν γὰρ ἐπιστήμων βουλῇ τε νόῳ τε,
Od.16.375 λαοὶ δʼ οὐκέτι πάμπαν ἐφʼ ἡμῖν ἦρα φέρουσιν.
Od.16.376 ἀλλʼ ἄγετε, πρὶν κεῖνον ὁμηγυρίσασθαι Ἀχαιοὺς
Od.16.377 εἰς ἀγορήν—οὐ γάρ τι μεθησέμεναί μιν ὀΐω,
Od.16.378 ἀλλʼ ἀπομηνίσει, ἐρέει δʼ ἐν πᾶσιν ἀναστὰς
Od.16.379 οὕνεκά οἱ φόνον αἰπὺν ἐράπτομεν οὐδʼ ἐκίχημεν·
Od.16.380 οἱ δʼ οὐκ αἰνήσουσιν ἀκούοντες κακὰ ἔργα·
Od.16.381 μή τι κακὸν ῥέξωσι καὶ ἡμέας ἐξελάσωσι
Od.16.382 γαίης ἡμετέρης, ἄλλων δʼ ἀφικώμεθα δῆμον·
Od.16.383 ἀλλὰ φθέωμεν ἑλόντες ἐπʼ ἀγροῦ νόσφι πόληος
Od.16.384 ἢ ἐν ὁδῷ· βίοτον δʼ αὐτοὶ καὶ κτήματʼ ἔχωμεν,
Od.16.385 δασσάμενοι κατὰ μοῖραν ἐφʼ ἡμέας, οἰκία δʼ αὖτε
Od.16.386 κείνου μητέρι δοῖμεν ἔχειν ἠδʼ ὅστις ὀπυίοι.
Od.16.387 εἰ δʼ ὑμῖν ὅδε μῦθος ἀφανδάνει, ἀλλὰ βόλεσθε
Od.16.388 αὐτόν τε ζώειν καὶ ἔχειν πατρώϊα πάντα,
Od.16.389 μή οἱ χρήματʼ ἔπειτα ἅλις θυμηδέʼ ἔδωμεν
Od.16.390 ἐνθάδʼ ἀγειρόμενοι, ἀλλʼ ἐκ μεγάροιο ἕκαστος
Od.16.391 μνάσθω ἐέδνοισιν διζήμενος· ἡ δέ κʼ ἔπειτα
Od.16.392 γήμαιθʼ ὅς κε πλεῖστα πόροι καὶ μόρσιμος ἔλθοι.
Od.16.393 ὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ.
Od.16.394 τοῖσιν δʼ Ἀμφίνομος ἀγορήσατο καὶ μετέειπε,
Od.16.395 Νίσου φαίδιμος υἱός, Ἀρητιάδαο ἄνακτος,
Od.16.396 ὅς ῥʼ ἐκ Δουλιχίου πολυπύρου, ποιήεντος,
Od.16.397 ἡγεῖτο μνηστῆρσι, μάλιστα δὲ Πηνελοπείῃ
Od.16.398 ἥνδανε μύθοισι· φρεσὶ γὰρ κέχρητʼ ἀγαθῇσιν·
Od.16.399 ὅ σφιν ἐϋφρονέων ἀγορήσατο καὶ μετέειπεν·
Od.16.400 ὦ φίλοι, οὐκ ἂν ἐγώ γε κατακτείνειν ἐθέλοιμι
Od.16.401 Τηλέμαχον· δεινὸν δὲ γένος βασιλήϊόν ἐστιν
Od.16.402 κτείνειν· ἀλλὰ πρῶτα θεῶν εἰρώμεθα βουλάς.
Od.16.403 εἰ μέν κʼ αἰνήσωσι Διὸς μεγάλοιο θέμιστες,
Od.16.404 αὐτός τε κτενέω τούς τʼ ἄλλους πάντας ἀνώξω·
Od.16.405 εἰ δέ κʼ ἀποτρωπῶσι θεοί, παύσασθαι ἄνωγα.
Od.16.406 ὣς ἔφατʼ Ἀμφίνομος, τοῖσιν δʼ ἐπιήνδανε μῦθος.
Od.16.407 αὐτίκʼ ἔπειτʼ ἀνστάντες ἔβαν δόμον εἰς Ὀδυσῆος,
Od.16.408 ἐλθόντες δὲ καθῖζον ἐπὶ ξεστοῖσι θρόνοισιν.
Od.16.409 ἡ δʼ αὖτʼ ἄλλʼ ἐνόησε περίφρων Πηνελόπεια,
Od.16.410 μνηστήρεσσι φανῆναι ὑπέρβιον ὕβριν ἔχουσι.
Od.16.411 πεύθετο γὰρ οὗ παιδὸς ἐνὶ μεγάροισιν ὄλεθρον·
Od.16.412 κῆρυξ γὰρ οἱ ἔειπε Μέδων, ὃς ἐπεύθετο βουλάς.
Od.16.413 βῆ δʼ ἰέναι μέγαρόνδε σὺν ἀμφιπόλοισι γυναιξίν.
Od.16.414 ἀλλʼ ὅτε δὴ μνηστῆρας ἀφίκετο δῖα γυναικῶν,
Od.16.415 στῆ ῥα παρὰ σταθμὸν τέγεος πύκα ποιητοῖο,
Od.16.416 ἄντα παρειάων σχομένη λιπαρὰ κρήδεμνα,
Od.16.417 Ἀντίνοον δʼ ἐνένιπεν ἔπος τʼ ἔφατʼ ἔκ τʼ ὀνόμαζεν·
Od.16.418 Ἀντίνοʼ, ὕβριν ἔχων, κακομήχανε, καὶ δέ σέ φασιν
Od.16.419 ἐν δήμῳ Ἰθάκης μεθʼ ὁμήλικας ἔμμεν ἄριστον
Od.16.420 βουλῇ καὶ μύθοισι· σὺ δʼ οὐκ ἄρα τοῖος ἔησθα.
Od.16.421 μάργε, τίη δὲ σὺ Τηλεμάχῳ θάνατόν τε μόρον τε
Od.16.422 ῥάπτεις, οὐδʼ ἱκέτας ἐμπάζεαι, οἷσιν ἄρα Ζεὺς
Od.16.423 μάρτυρος; οὐδʼ ὁσίη κακὰ ῥάπτειν ἀλλήλοισιν.
Od.16.424 ἦ οὐκ οἶσθʼ ὅτε δεῦρο πατὴρ τεὸς ἵκετο φεύγων,
Od.16.425 δῆμον ὑποδείσας; δὴ γὰρ κεχολώατο λίην,
Od.16.426 οὕνεκα ληϊστῆρσιν ἐπισπόμενος Ταφίοισιν
Od.16.427 ἤκαχε Θεσπρωτούς· οἱ δʼ ἡμῖν ἄρθμιοι ἦσαν·
Od.16.428 τόν ῥʼ ἔθελον φθῖσαι καὶ ἀπορραῖσαι φίλον ἦτορ
Od.16.429 ἠδὲ κατὰ ζωὴν φαγέειν μενοεικέα πολλήν·
Od.16.430 ἀλλʼ Ὀδυσεὺς κατέρυκε καὶ ἔσχεθεν ἱεμένους περ.
Od.16.431 τοῦ νῦν οἶκον ἄτιμον ἔδεις, μνάᾳ δὲ γυναῖκα
Od.16.432 παῖδά τʼ ἀποκτείνεις, ἐμὲ δὲ μεγάλως ἀκαχίζεις·
Od.16.433 ἀλλά σε παύσασθαι κέλομαι καὶ ἀνωγέμεν ἄλλους.
Od.16.434 τὴν δʼ αὖτʼ Εὐρύμαχος, Πολύβου πάϊς, ἀντίον ηὔδα·
Od.16.435 κούρη Ἰκαρίοιο, περίφρον Πηνελόπεια,
Od.16.436 θάρσει· μή τοι ταῦτα μετὰ φρεσὶ σῇσι μελόντων.
Od.16.437 οὐκ ἔσθʼ οὗτος ἀνὴρ οὐδʼ ἔσσεται οὐδὲ γένηται,
Od.16.438 ὅς κεν Τηλεμάχῳ σῷ υἱέϊ χεῖρας ἐποίσει
Od.16.439 ζώοντός γʼ ἐμέθεν καὶ ἐπὶ χθονὶ δερκομένοιο.
Od.16.440 ὧδε γὰρ ἐξερέω, καὶ μὴν τετελεσμένον ἔσται·
Od.16.441 αἶψά οἱ αἷμα κελαινὸν ἐρωήσει περὶ δουρὶ
Od.16.442 ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς
Od.16.443 πολλάκι γούνασιν οἷσιν ἐφεσσάμενος κρέας ὀπτὸν
Od.16.444 ἐν χείρεσσιν ἔθηκεν, ἐπέσχε τε οἶνον ἐρυθρόν.
Od.16.445 τῷ μοι Τηλέμαχος πάντων πολὺ φίλτατός ἐστιν
Od.16.446 ἀνδρῶν, οὐδέ τί μιν θάνατον τρομέεσθαι ἄνωγα
Od.16.447 ἔκ γε μνηστήρων· θεόθεν δʼ οὐκ ἔστʼ ἀλέασθαι.
Od.16.448 ὣς φάτο θαρσύνων, τῷ δʼ ἤρτυεν αὐτὸς ὄλεθρον.
Od.16.449 ἡ μὲν ἄρʼ εἰσαναβᾶσʼ ὑπερώϊα σιγαλόεντα
Od.16.450 κλαῖεν ἔπειτʼ Ὀδυσῆα, φίλον πόσιν, ὄφρα οἱ ὕπνον
Od.16.451 ἡδὺν ἐπὶ βλεφάροισι βάλε γλαυκῶπις Ἀθήνη.
Od.16.452 ἑσπέριος δʼ Ὀδυσῆϊ καὶ υἱέϊ δῖος ὑφορβὸς
Od.16.453 ἤλυθεν· οἱ δʼ ἄρα δόρπον ἐπισταδὸν ὡπλίζοντο,
Od.16.454 σῦν ἱερεύσαντες ἐνιαύσιον. αὐτὰρ Ἀθήνη,
Od.16.455 ἄγχι παρισταμένη, Λαερτιάδην Ὀδυσῆα
Od.16.456 ῥάβδῳ πεπληγυῖα πάλιν ποίησε γέροντα,
Od.16.457 λυγρὰ δὲ εἵματα ἕσσε περὶ χροΐ, μή ἑ συβώτης
Od.16.458 γνοίη ἐσάντα ἰδὼν καὶ ἐχέφρονι Πηνελοπείῃ
Od.16.459 ἔλθοι ἀπαγγέλλων μηδὲ φρεσὶν εἰρύσσαιτο.
Od.16.460 τὸν καὶ Τηλέμαχος πρότερος πρὸς μῦθον ἔειπεν·
Od.16.461 ἦλθες, δῖʼ Εὔμαιε. τί δὴ κλέος ἔστʼ ἀνὰ ἄστυ;
Od.16.462 ἦ ῥʼ ἤδη μνηστῆρες ἀγήνορες ἔνδον ἔασιν
Od.16.463 ἐκ λόχου, ἦ ἔτι μʼ αὖτʼ εἰρύαται οἴκαδʼ ἰόντα;
Od.16.464 τὸν δʼ ἀπαμειβόμενος προσέφης, Εὔμαιε συβῶτα·
Od.16.465 οὐκ ἔμελέν μοι ταῦτα μεταλλῆσαι καὶ ἐρέσθαι
Od.16.466 ἄστυ καταβλώσκοντα· τάχιστά με θυμὸς ἀνώγει
Od.16.467 ἀγγελίην εἰπόντα πάλιν δεῦρʼ ἀπονέεσθαι.
Od.16.468 ὡμήρησε δέ μοι παρʼ ἑταίρων ἄγγελος ὠκύς,
Od.16.469 κῆρυξ, ὃς δὴ πρῶτος ἔπος σῇ μητρὶ ἔειπεν.
Od.16.470 ἄλλο δέ τοι τό γε οἶδα· τὸ γὰρ ἴδον ὀφθαλμοῖσιν.
Od.16.471 ἤδη ὑπὲρ πόλιος, ὅθι θʼ Ἕρμαιος λόφος ἐστίν,
Od.16.472 ἦα κιών, ὅτε νῆα θοὴν ἰδόμην κατιοῦσαν
Od.16.473 ἐς λιμένʼ ἡμέτερον· πολλοὶ δʼ ἔσαν ἄνδρες ἐν αὐτῇ,
Od.16.474 βεβρίθει δὲ σάκεσσι καὶ ἔγχεσιν ἀμφιγύοισι·
Od.16.475 καὶ σφέας ὠΐσθην τοὺς ἔμμεναι, οὐδέ τι οἶδα.
Od.16.476 ὣς φάτο, μείδησεν δʼ ἱερὴ ἲς Τηλεμάχοιο
Od.16.477 ἐς πατέρʼ ὀφθαλμοῖσιν ἰδών, ἀλέεινε δʼ ὑφορβόν.
Od.16.478 οἱ δʼ ἐπεὶ οὖν παύσαντο πόνου τετύκοντό τε δαῖτα,
Od.16.479 δαίνυντʼ, οὐδέ τι θυμὸς ἐδεύετο δαιτὸς ἐΐσης.
Od.16.480 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.16.481 κοίτου τε μνήσαντο καὶ ὕπνου δῶρον ἕλοντο.
Od.17.1 ἦμος δʼ ἠριγένεια φάνη ῥοδοδάκτυλος Ἠώς,
Od.17.2 δὴ τότʼ ἔπειθʼ ὑπὸ ποσσὶν ἐδήσατο καλὰ πέδιλα
Od.17.3 Τηλέμαχος, φίλος υἱὸς Ὀδυσσῆος θείοιο,
Od.17.4 εἵλετο δʼ ἄλκιμον ἔγχος, ὅ οἱ παλάμηφιν ἀρήρει,
Od.17.5 ἄστυδε ἱέμενος, καὶ ἑὸν προσέειπε συβώτην·
Od.17.6 ἄττʼ, ἦ τοι μὲν ἐγὼν εἶμʼ ἐς πόλιν, ὄφρα με μήτηρ
Od.17.7 ὄψεται· οὐ γάρ μιν πρόσθεν παύσεσθαι ὀΐω
Od.17.8 κλαυθμοῦ τε στυγεροῖο γόοιό τε δακρυόεντος,
Od.17.9 πρίν γʼ αὐτόν με ἴδηται· ἀτὰρ σοί γʼ ὧδʼ ἐπιτέλλω.
Od.17.10 τὸν ξεῖνον δύστηνον ἄγʼ ἐς πόλιν, ὄφρʼ ἂν ἐκεῖθι
Od.17.11 δαῖτα πτωχεύῃ· δώσει δέ οἱ ὅς κʼ ἐθέλῃσι
Od.17.12 πύρνον καὶ κοτύλην· ἐμὲ δʼ οὔ πως ἔστιν ἅπαντας
Od.17.13 ἀνθρώπους ἀνέχεσθαι, ἔχοντά περ ἄλγεα θυμῷ·
Od.17.14 ὁ ξεῖνος δʼ εἴ περ μάλα μηνίει, ἄλγιον αὐτῷ
Od.17.15 ἔσσεται· ἦ γὰρ ἐμοὶ φίλʼ ἀληθέα μυθήσασθαι.
Od.17.16 τὸν δʼ ἀπαμειβόμενος προσέφη πολύμητις Ὀδυσσεύς·
Od.17.17 ὦ φίλος, οὐδέ τοι αὐτὸς ἐρύκεσθαι μενεαίνω·
Od.17.18 πτωχῷ βέλτερόν ἐστι κατὰ πτόλιν ἠὲ κατʼ ἀγροὺς
Od.17.19 δαῖτα πτωχεύειν· δώσει δέ μοι ὅς κʼ ἐθέλῃσιν.
Od.17.20 οὐ γὰρ ἐπὶ σταθμοῖσι μένειν ἔτι τηλίκος εἰμί,
Od.17.21 ὥστʼ ἐπιτειλαμένῳ σημάντορι πάντα πιθέσθαι.
Od.17.22 ἀλλʼ ἔρχευ· ἐμὲ δʼ ἄξει ἀνὴρ ὅδε, τὸν σὺ κελεύεις,
Od.17.23 αὐτίκʼ ἐπεί κε πυρὸς θερέω ἀλέη τε γένηται.
Od.17.24 αἰνῶς γὰρ τάδε εἵματʼ ἔχω κακά· μή με δαμάσσῃ
Od.17.25 στίβη ὑπηοίη· ἕκαθεν δέ τε ἄστυ φάτʼ εἶναι.
Od.17.26 ὣς φάτο, Τηλέμαχος δὲ διὰ σταθμοῖο βεβήκει,
Od.17.27 κραιπνὰ ποσὶ προβιβάς, κακὰ δὲ μνηστῆρσι φύτευεν.
Od.17.28 αὐτὰρ ἐπεί ῥʼ ἵκανε δόμους εὖ ναιετάοντας,
Od.17.29 ἔγχος μέν ῥʼ ἔστησε φέρων πρὸς κίονα μακρήν,
Od.17.30 αὐτὸς δʼ εἴσω ἴεν καὶ ὑπέρβη λάϊνον οὐδόν.
Od.17.31 τὸν δὲ πολὺ πρώτη εἶδε τροφὸς Εὐρύκλεια,
Od.17.32 κώεα καστορνῦσα θρόνοις ἔνι δαιδαλέοισι,
Od.17.33 δακρύσασα δʼ ἔπειτʼ ἰθὺς κίεν· ἀμφὶ δʼ ἄρʼ ἄλλαι
Od.17.34 δμῳαὶ Ὀδυσσῆος ταλασίφρονος ἠγερέθοντο,
Od.17.35 καὶ κύνεον ἀγαπαζόμεναι κεφαλήν τε καὶ ὤμους.
Od.17.36 ἡ δʼ ἴεν ἐκ θαλάμοιο περίφρων Πηνελόπεια,
Od.17.37 Ἀρτέμιδι ἰκέλη ἠὲ χρυσέῃ Ἀφροδίτῃ,
Od.17.38 ἀμφὶ δὲ παιδὶ φίλῳ βάλε πήχεε δακρύσασα,
Od.17.39 κύσσε δέ μιν κεφαλήν τε καὶ ἄμφω φάεα καλά,
Od.17.40 καί ῥʼ ὀλοφυρομένη ἔπεα πτερόεντα προσηύδα·
Od.17.41 ἦλθες, Τηλέμαχε, γλυκερὸν φάος. οὔ σʼ ἔτʼ ἐγώ γε
Od.17.42 ὄψεσθαι ἐφάμην, ἐπεὶ ᾤχεο νηῒ Πύλονδε
Od.17.43 λάθρη, ἐμεῦ ἀέκητι, φίλου μετὰ πατρὸς ἀκουήν.
Od.17.44 ἀλλʼ ἄγε μοι κατάλεξον ὅπως ἤντησας ὀπωπῆς.
Od.17.45 τὴν δʼ αὖ Τηλέμαχος πεπνυμένος ἀντίον ηὔδα·
Od.17.46 μῆτερ ἐμή, μή μοι γόον ὄρνυθι μηδέ μοι ἦτορ
Od.17.47 ἐν στήθεσσιν ὄρινε φυγόντι περ αἰπὺν ὄλεθρον·
Od.17.48 ἀλλʼ ὑδρηναμένη, καθαρὰ χροῒ εἵμαθʼ ἑλοῦσα,
Od.17.49 εἰς ὑπερῷʼ ἀναβᾶσα σὺν ἀμφιπόλοισι γυναιξὶν
Od.17.50 εὔχεο πᾶσι θεοῖσι τεληέσσας ἑκατόμβας
Od.17.51 ῥέξειν, αἴ κέ ποθι Ζεὺς ἄντιτα ἔργα τελέσσῃ.
Od.17.52 αὐτὰρ ἐγὼν ἀγορὴν ἐσελεύσομαι, ὄφρα καλέσσω
Od.17.53 ξεῖνον, ὅτις μοι κεῖθεν ἅμʼ ἕσπετο δεῦρο κιόντι.
Od.17.54 τὸν μὲν ἐγὼ προὔπεμψα σὺν ἀντιθέοις ἑτάροισι,
Od.17.55 Πείραιον δέ μιν ἠνώγεα προτὶ οἶκον ἄγοντα
Od.17.56 ἐνδυκέως φιλέειν καὶ τιέμεν, εἰς ὅ κεν ἔλθω.
Od.17.57 ὣς ἄρʼ ἐφώνησεν, τῇ δʼ ἄπτερος ἔπλετο μῦθος.
Od.17.58 ἡ δʼ ὑδρηναμένη, καθαρὰ χροῒ εἵμαθʼ ἑλοῦσα,
Od.17.59 εὔχετο πᾶσι θεοῖσι τεληέσσας ἑκατόμβας
Od.17.60 ῥέξειν, αἴ κέ ποθι Ζεὺς ἄντιτα ἔργα τελέσσῃ.
Od.17.61 Τηλέμαχος δʼ ἄρʼ ἔπειτα διὲκ μεγάροιο βεβήκει
Od.17.62 ἔγχος ἔχων· ἅμα τῷ γε δύω κύνες ἀργοὶ ἕποντο.
Od.17.63 θεσπεσίην δʼ ἄρα τῷ γε χάριν κατέχευεν Ἀθήνη·
Od.17.64 τὸν δʼ ἄρα πάντες λαοὶ ἐπερχόμενον θηεῦντο.
Od.17.65 ἀμφὶ δέ μιν μνηστῆρες ἀγήνορες ἠγερέθοντο
Od.17.66 ἔσθλʼ ἀγορεύοντες, κακὰ δὲ φρεσὶ βυσσοδόμευον.
Od.17.67 αὐτὰρ ὁ τῶν μὲν ἔπειτα ἀλεύατο πουλὺν ὅμιλον,
Od.17.68 ἀλλʼ ἵνα Μέντωρ ἧστο καὶ Ἄντιφος ἠδʼ Ἁλιθέρσης,
Od.17.69 οἵ τε οἱ ἐξ ἀρχῆς πατρώϊοι ἦσαν ἑταῖροι,
Od.17.70 ἔνθα καθέζετʼ ἰών· τοὶ δʼ ἐξερέεινον ἕκαστα.
Od.17.71 τοῖσι δὲ Πείραιος δουρικλυτὸς ἐγγύθεν ἦλθεν
Od.17.72 ξεῖνον ἄγων ἀγορήνδε διὰ πτόλιν· οὐδʼ ἄρʼ ἔτι δὴν
Od.17.73 Τηλέμαχος ξείνοιο ἑκὰς τράπετʼ, ἀλλὰ παρέστη.
Od.17.74 τὸν καὶ Πείραιος πρότερος πρὸς μῦθον ἔειπε·
Od.17.75 Τηλέμαχʼ, αἶψʼ ὄτρυνον ἐμὸν ποτὶ δῶμα γυναῖκας,
Od.17.76 ὥς τοι δῶρʼ ἀποπέμψω, ἅ τοι Μενέλαος ἔδωκε.
Od.17.77 τὸν δʼ αὖ Τηλέμαχος πεπνυμένος ἀντίον ηὔδα·
Od.17.78 Πείραιʼ, οὐ γάρ τʼ ἴδμεν ὅπως ἔσται τάδε ἔργα.
Od.17.79 εἴ κεν ἐμὲ μνηστῆρες ἀγήνορες ἐν μεγάροισι
Od.17.80 λάθρη κτείναντες πατρώϊα πάντα δάσωνται,
Od.17.81 αὐτὸν ἔχοντά σε βούλομʼ ἐπαυρέμεν, ἤ τινα τῶνδε·
Od.17.82 εἰ δέ κʼ ἐγὼ τούτοισι φόνον καὶ κῆρα φυτεύσω,
Od.17.83 δὴ τότε μοι χαίροντι φέρειν πρὸς δώματα χαίρων.
Od.17.84 ὣς εἰπὼν ξεῖνον ταλαπείριον ἦγεν ἐς οἶκον.
Od.17.85 αὐτὰρ ἐπεί ῥʼ ἵκοντο δόμους εὖ ναιετάοντας,
Od.17.86 χλαίνας μὲν κατέθεντο κατὰ κλισμούς τε θρόνους τε,
Od.17.87 ἐς δʼ ἀσαμίνθους βάντες ἐϋξέστας λούσαντο.
Od.17.88 τοὺς δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,
Od.17.89 ἀμφὶ δʼ ἄρα χλαίνας οὔλας βάλον ἠδὲ χιτῶνας,
Od.17.90 ἔκ ῥʼ ἀσαμίνθων βάντες ἐπὶ κλισμοῖσι καθῖζον.
Od.17.91 χέρνιβα δʼ ἀμφίπολος προχόῳ ἐπέχευε φέρουσα
Od.17.92 καλῇ χρυσείῃ, ὑπὲρ ἀργυρέοιο λέβητος,
Od.17.93 νίψασθαι· παρὰ δὲ ξεστὴν ἐτάνυσσε τράπεζαν.
Od.17.94 σῖτον δʼ αἰδοίη ταμίη παρέθηκε φέρουσα,
Od.17.95 εἴδατα πόλλʼ ἐπιθεῖσα, χαριζομένη παρεόντων.
Od.17.96 μήτηρ δʼ ἀντίον ἷζε παρὰ σταθμὸν μεγάροιο
Od.17.97 κλισμῷ κεκλιμένη, λέπτʼ ἠλάκατα στρωφῶσα.
Od.17.98 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον,
Od.17.99 αὐτὰρ ἐπεὶ πόσιος καὶ ἐδητύος ἐξ ἔρον ἕντο,
Od.17.100 τοῖσι δὲ μύθων ἦρχε περίφρων Πηνελόπεια·
Od.17.101 Τηλέμαχʼ, ἦ τοι ἐγὼν ὑπερώϊον εἰσαναβᾶσα
Od.17.102 λέξομαι εἰς εὐνήν, ἥ μοι στονόεσσα τέτυκται,
Od.17.103 αἰεὶ δάκρυσʼ ἐμοῖσι πεφυρμένη, ἐξ οὗ Ὀδυσσεὺς
Od.17.104 ᾤχεθʼ ἅμʼ Ἀτρεΐδῃσιν ἐς Ἴλιον· οὐδέ μοι ἔτλης,
Od.17.105 πρὶν ἐλθεῖν μνηστῆρας ἀγήνορας ἐς τόδε δῶμα,
Od.17.106 νόστον σοῦ πατρὸς σάφα εἰπέμεν, εἴ που ἄκουσας.
Od.17.107 τὴν δʼ αὖ Τηλέμαχος πεπνυμένος ἀντίον ηὔδα·
Od.17.108 τοιγὰρ ἐγώ τοι, μῆτερ, ἀληθείην καταλέξω.
Od.17.109 ᾠχόμεθʼ ἔς τε Πύλον καὶ Νέστορα, ποιμένα λαῶν·
Od.17.110 δεξάμενος δέ με κεῖνος ἐν ὑψηλοῖσι δόμοισιν
Od.17.111 ἐνδυκέως ἐφίλει, ὡς εἴ τε πατὴρ ἑὸν υἱὸν
Od.17.112 ἐλθόντα χρόνιον νέον ἄλλοθεν· ὣς ἐμὲ κεῖνος
Od.17.113 ἐνδυκέως ἐκόμιζε σὺν υἱάσι κυδαλίμοισιν.
Od.17.114 αὐτὰρ Ὀδυσσῆος ταλασίφρονος οὔ ποτʼ ἔφασκεν,
Od.17.115 ζωοῦ οὐδὲ θανόντος, ἐπιχθονίων τευ ἀκοῦσαι·
Od.17.116 ἀλλά μʼ ἐς Ἀτρεΐδην, δουρικλειτὸν Μενέλαον,
Od.17.117 ἵπποισι προὔπεμψε καὶ ἅρμασι κολλητοῖσιν.
Od.17.118 ἔνθʼ ἴδον Ἀργείην Ἑλένην, ἧς εἵνεκα πολλὰ
Od.17.119 Ἀργεῖοι Τρῶές τε θεῶν ἰότητι μόγησαν.
Od.17.120 εἴρετο δʼ αὐτίκʼ ἔπειτα βοὴν ἀγαθὸς Μενέλαος
Od.17.121 ὅττευ χρηΐζων ἱκόμην Λακεδαίμονα δῖαν·
Od.17.122 αὐτὰρ ἐγὼ τῷ πᾶσαν ἀληθείην κατέλεξα·
Od.17.123 καὶ τότε δή με ἔπεσσιν ἀμειβόμενος προσέειπεν·
Od.17.124 ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ
Od.17.125 ἤθελον εὐνηθῆναι, ἀνάλκιδες αὐτοὶ ἐόντες.
Od.17.126 ὡς δʼ ὁπότʼ ἐν ξυλόχῳ ἔλαφος κρατεροῖο λέοντος
Od.17.127 νεβροὺς κοιμήσασα νεηγενέας γαλαθηνοὺς
Od.17.128 κνημοὺς ἐξερέῃσι καὶ ἄγκεα ποιήεντα
Od.17.129 βοσκομένη, ὁ δʼ ἔπειτα ἑὴν εἰσήλυθεν εὐνήν,
Od.17.130 ἀμφοτέροισι δὲ τοῖσιν ἀεικέα πότμον ἐφῆκεν,
Od.17.131 ὣς Ὀδυσεὺς κείνοισιν ἀεικέα πότμον ἐφήσει.
Od.17.132 αἲ γάρ, Ζεῦ τε πάτερ καὶ Ἀθηναίη καὶ Ἄπολλον,
Od.17.133 τοῖος ἐὼν οἷός ποτʼ ἐϋκτιμένῃ ἐνὶ Λέσβῳ
Od.17.134 ἐξ ἔριδος Φιλομηλεΐδῃ ἐπάλαισεν ἀναστάς,
Od.17.135 κὰδ δʼ ἔβαλε κρατερῶς, κεχάροντο δὲ πάντες Ἀχαιοί,
Od.17.136 τοῖος ἐὼν μνηστῆρσιν ὁμιλήσειεν Ὀδυσσεύς·
Od.17.137 πάντες κʼ ὠκύμοροί τε γενοίατο πικρόγαμοί τε.
Od.17.138 ταῦτα δʼ ἅ μʼ εἰρωτᾷς καὶ λίσσεαι, οὐκ ἂν ἐγώ γε
Od.17.139 ἄλλα παρὲξ εἴποιμι παρακλιδὸν οὐδʼ ἀπατήσω,
Od.17.140 ἀλλὰ τὰ μέν μοι ἔειπε γέρων ἅλιος νημερτής,
Od.17.141 τῶν οὐδέν τοι ἐγὼ κρύψω ἔπος οὐδʼ ἐπικεύσω.
Od.17.142 φῆ μιν ὅ γʼ ἐν νήσῳ ἰδέειν κρατέρʼ ἄλγεʼ ἔχοντα,
Od.17.143 νύμφης ἐν μεγάροισι Καλυψοῦς, ἥ μιν ἀνάγκῃ
Od.17.144 ἴσχει· ὁ δʼ οὐ δύναται ἣν πατρίδα γαῖαν ἱκέσθαι.
Od.17.145 οὐ γάρ οἱ πάρα νῆες ἐπήρετμοι καὶ ἑταῖροι,
Od.17.146 οἵ κέν μιν πέμποιεν ἐπʼ εὐρέα νῶτα θαλάσσης
Od.17.147 ὣς ἔφατʼ Ἀτρεΐδης, δουρικλειτὸς Μενέλαος.
Od.17.148 ταῦτα τελευτήσας νεόμην· ἔδοσαν δέ μοι οὖρον
Od.17.149 ἀθάνατοι, τοί μʼ ὦκα φίλην ἐς πατρίδʼ ἔπεμψαν.
Od.17.150 ὣς φάτο, τῇ δʼ ἄρα θυμὸν ἐνὶ στήθεσσιν ὄρινε.
Od.17.151 τοῖσι δὲ καὶ μετέειπε Θεοκλύμενος θεοειδής·
Od.17.152 ὦ γύναι αἰδοίη Λαερτιάδεω Ὀδυσῆος,
Od.17.153 ἦ τοι ὅ γʼ οὐ σάφα οἶδεν, ἐμεῖο δὲ σύνθεο μῦθον·
Od.17.154 ἀτρεκέως γάρ σοι μαντεύσομαι οὐδʼ ἐπικεύσω·
Od.17.155 ἴστω νῦν Ζεὺς πρῶτα θεῶν, ξενίη τε τράπεζα
Od.17.156 ἱστίη τʼ Ὀδυσῆος ἀμύμονος, ἣν ἀφικάνω,
Od.17.157 ὡς ἦ τοι Ὀδυσεὺς ἤδη ἐν πατρίδι γαίῃ,
Od.17.158 ἥμενος ἢ ἕρπων, τάδε πευθόμενος κακὰ ἔργα,
Od.17.159 ἔστιν, ἀτὰρ μνηστῆρσι κακὸν πάντεσσι φυτεύει·
Od.17.160 τοῖον ἐγὼν οἰωνὸν ἐϋσσέλμου ἐπὶ νηὸς
Od.17.161 ἥμενος ἐφρασάμην καὶ Τηλεμάχῳ ἐγεγώνευν.
Od.17.162 τὸν δʼ αὖτε προσέειπε περίφρων Πηνελόπεια·
Od.17.163 αἲ γὰρ τοῦτο, ξεῖνε, ἔπος τετελεσμένον εἴη·
Od.17.164 τῷ κε τάχα γνοίης φιλότητά τε πολλά τε δῶρα
Od.17.165 ἐξ ἐμεῦ, ὡς ἄν τίς σε συναντόμενος μακαρίζοι.
Od.17.166 ὣς οἱ μὲν τοιαῦτα πρὸς ἀλλήλους ἀγόρευον,
Od.17.167 μνηστῆρες δὲ πάροιθεν Ὀδυσσῆος μεγάροιο
Od.17.168 δίσκοισιν τέρποντο καὶ αἰγανέῃσιν ἱέντες,
Od.17.169 ἐν τυκτῷ δαπέδῳ, ὅθι περ πάρος ὕβριν ἔχοντες.
Od.17.170 ἀλλʼ ὅτε δὴ δείπνηστος ἔην καὶ ἐπήλυθε μῆλα
Od.17.171 πάντοθεν ἐξ ἀγρῶν, οἱ δʼ ἤγαγον οἳ τὸ πάρος περ,
Od.17.172 καὶ τότε δή σφιν ἔειπε Μέδων· ὃς γάρ ῥα μάλιστα
Od.17.173 ἥνδανε κηρύκων, καὶ σφιν παρεγίγνετο δαιτί·
Od.17.174 κοῦροι, ἐπεὶ δὴ πάντες ἐτέρφθητε φρένʼ ἀέθλοις,
Od.17.175 ἔρχεσθε πρὸς δώμαθʼ, ἵνʼ ἐντυνώμεθα δαῖτα·
Od.17.176 οὐ μὲν γάρ τι χέρειον ἐν ὥρῃ δεῖπνον ἑλέσθαι.
Od.17.177 ὣς ἔφαθʼ, οἱ δʼ ἀνστάντες ἔβαν πείθοντό τε μύθῳ.
Od.17.178 αὐτὰρ ἐπεί ῥʼ ἵκοντο δόμους εὖ ναιετάοντας,
Od.17.179 χλαίνας μὲν κατέθεντο κατὰ κλισμούς τε θρόνους τε,
Od.17.180 οἱ δʼ ἱέρευον ὄϊς μεγάλους καὶ πίονας αἶγας,
Od.17.181 ἵρευον δὲ σύας σιάλους καὶ βοῦν ἀγελαίην,
Od.17.182 δαῖτʼ ἐντυνόμενοι. τοὶ δʼ ἐξ ἀγροῖο πόλινδε
Od.17.183 ὠτρύνοντʼ Ὀδυσεύς τʼ ἰέναι καὶ δῖος ὑφορβός.
Od.17.184 τοῖσι δὲ μύθων ἦρχε συβώτης, ὄρχαμος ἀνδρῶν·
Od.17.185 ξεῖνʼ, ἐπεὶ ἂρ δὴ ἔπειτα πόλινδʼ ἰέναι μενεαίνεις
Od.17.186 σήμερον, ὡς ἐπέτελλεν ἄναξ ἐμός—ἦ σʼ ἂν ἐγώ γε
Od.17.187 αὐτοῦ βουλοίμην σταθμῶν ῥυτῆρα λιπέσθαι·
Od.17.188 ἀλλὰ τὸν αἰδέομαι καὶ δείδια, μή μοι ὀπίσσω
Od.17.189 νεικείῃ· χαλεπαὶ δέ τʼ ἀνάκτων εἰσὶν ὁμοκλαί—
Od.17.190 ἀλλʼ ἄγε νῦν ἴομεν· δὴ γὰρ μέμβλωκε μάλιστα
Od.17.191 ἦμαρ, ἀτὰρ τάχα τοι ποτὶ ἕσπερα ῥίγιον ἔσται.
Od.17.192 τὸν δʼ ἀπαμειβόμενος προσέφη πολύμητις Ὀδυσσεύς·
Od.17.193 γιγνώσκω, φρονέω· τά γε δὴ νοέοντι κελεύεις.
Od.17.194 ἀλλʼ ἴομεν, σὺ δʼ ἔπειτα διαμπερὲς ἡγεμόνευε.
Od.17.195 δὸς δέ μοι, εἴ ποθί τοι ῥόπαλον τετμημένον ἐστίν,
Od.17.196 σκηρίπτεσθʼ, ἐπεὶ ἦ φατʼ ἀρισφαλέʼ ἔμμεναι οὐδόν.
Od.17.197 ἦ ῥα καὶ ἀμφʼ ὤμοισιν ἀεικέα βάλλετο πήρην,
Od.17.198 πυκνὰ ῥωγαλέην· ἐν δὲ στρόφος ἦεν ἀορτήρ·
Od.17.199 Εὔμαιος δʼ ἄρα οἱ σκῆπτρον θυμαρὲς ἔδωκε.
Od.17.200 τὼ βήτην, σταθμὸν δὲ κύνες καὶ βώτορες ἄνδρες
Od.17.201 ῥύατʼ ὄπισθε μένοντες· ὁ δʼ ἐς πόλιν ἦγεν ἄνακτα
Od.17.202 πτωχῷ λευγαλέῳ ἐναλίγκιον ἠδὲ γέροντι,
Od.17.203 σκηπτόμενον· τὰ δὲ λυγρὰ περὶ χροῒ εἵματα ἕστο.
Od.17.204 ἀλλʼ ὅτε δὴ στείχοντες ὁδὸν κάτα παιπαλόεσσαν
Od.17.205 ἄστεος ἐγγὺς ἔσαν καὶ ἐπὶ κρήνην ἀφίκοντο
Od.17.206 τυκτὴν καλλίροον, ὅθεν ὑδρεύοντο πολῖται,
Od.17.207 τὴν ποίησʼ Ἴθακος καὶ Νήριτος ἠδὲ Πολύκτωρ·
Od.17.208 ἀμφὶ δʼ ἄρʼ αἰγείρων ὑδατοτρεφέων ἦν ἄλσος,
Od.17.209 πάντοσε κυκλοτερές, κατὰ δὲ ψυχρὸν ῥέεν ὕδωρ
Od.17.210 ὑψόθεν ἐκ πέτρης· βωμὸς δʼ ἐφύπερθε τέτυκτο
Od.17.211 νυμφάων, ὅθι πάντες ἐπιρρέζεσκον ὁδῖται·
Od.17.212 ἔνθα σφέας ἐκίχανʼ υἱὸς Δολίοιο Μελανθεὺς
Od.17.213 αἶγας ἄγων, αἳ πᾶσι μετέπρεπον αἰπολίοισι,
Od.17.214 δεῖπνον μνηστήρεσσι· δύω δʼ ἅμʼ ἕποντο νομῆες.
Od.17.215 τοὺς δὲ ἰδὼν νείκεσσεν ἔπος τʼ ἔφατʼ ἔκ τʼ ὀνόμαζεν,
Od.17.216 ἔκπαγλον καὶ ἀεικές· ὄρινε δὲ κῆρ Ὀδυσῆος·
Od.17.217 νῦν μὲν δὴ μάλα πάγχυ κακὸς κακὸν ἡγηλάζει,
Od.17.218 ὡς αἰεὶ τὸν ὁμοῖον ἄγει θεὸς ὡς τὸν ὁμοῖν.
Od.17.219 πῇ δὴ τόνδε μολοβρὸν ἄγεις, ἀμέγαρτε συβῶτα,
Od.17.220 πτωχὸν ἀνιηρόν δαιτῶν ἀπολυμαντῆρα;
Od.17.221 ὃς πολλῇς φλιῇσι παραστὰς θλίψεται ὤμους,
Od.17.222 αἰτίζων ἀκόλους, οὐκ ἄορας οὐδὲ λέβητας·
Od.17.223 τόν κʼ εἴ μοι δοίης σταθμῶν ῥυτῆρα γενέσθαι
Od.17.224 σηκοκόρον τʼ ἔμεναι θαλλόν τʼ ἐρίφοισι φορῆναι,
Od.17.225 καί κεν ὀρὸν πίνων μεγάλην ἐπιγουνίδα θεῖτο.
Od.17.226 ἀλλʼ ἐπεὶ οὖν δὴ ἔργα κάκʼ ἔμμαθεν, οὐκ ἐθελήσει
Od.17.227 ἔργον ἐποίχεσθαι, ἀλλὰ πτώσσων κατὰ δῆμον
Od.17.228 βούλεται αἰτίζων βόσκειν ἣν γαστέρʼ ἄναλτον.
Od.17.229 ἀλλʼ ἔκ τοι ἐρέω, τὸ δὲ καὶ τετελεσμένον ἔσται·
Od.17.230 αἴ κʼ ἔλθῃ πρὸς δώματʼ Ὀδυσσῆος θείοιο,
Od.17.231 πολλά οἱ ἀμφὶ κάρη σφέλα ἀνδρῶν ἐκ παλαμάων
Od.17.232 πλευραὶ ἀποτρίψουσι δόμον κάτα βαλλομένοιο.
Od.17.233 ὣς φάτο, καὶ παριὼν λὰξ ἔνθορεν ἀφραδίῃσιν
Od.17.234 ἰσχίῳ· οὐδέ μιν ἐκτὸς ἀταρπιτοῦ ἐστυφέλιξεν,
Od.17.235 ἀλλʼ ἔμενʼ ἀσφαλέως· ὁ δὲ μερμήριξεν Ὀδυσσεὺς
Od.17.236 ἠὲ μεταΐξας ῥοπάλῳ ἐκ θυμὸν ἕλοιτο,
Od.17.237 ἦ πρὸς γῆν ἐλάσειε κάρη ἀμφουδὶς ἀείρας.
Od.17.238 ἀλλʼ ἐπετόλμησε, φρεσὶ δʼ ἔσχετο· τὸν δὲ συβώτης
Od.17.239 νείκεσʼ ἐσάντα ἰδών, μέγα δʼ εὔξατο χεῖρας ἀνασχών·
Od.17.240 νύμφαι κρηναῖαι, κοῦραι Διός, εἴ ποτʼ Ὀδυσσεὺς
Od.17.241 ὔμμʼ ἐπὶ μηρίʼ ἔκηε, καλύψας πίονι δημῷ,
Od.17.242 ἀρνῶν ἠδʼ ἐρίφων, τόδε μοι κρηήνατʼ ἐέλδωρ,
Od.17.243 ὡς ἔλθοι μὲν κεῖνος ἀνήρ, ἀγάγοι δέ ἑ δαίμων·
Od.17.244 τῷ κέ τοι ἀγλαΐας γε διασκεδάσειεν ἁπάσας,
Od.17.245 τὰς νῦν ὑβρίζων φορέεις, ἀλαλήμενος αἰεὶ
Od.17.246 ἄστυ κάτʼ· αὐτὰρ μῆλα κακοὶ φθείρουσι νομῆες.
Od.17.247 τὸν δʼ αὖτε προσέειπε Μελάνθιος, αἰπόλος αἰγῶν·
Od.17.248 ὢ πόποι, οἶον ἔειπε κύων ὀλοφώϊα εἰδώς,
Od.17.249 τόν ποτʼ ἐγὼν ἐπὶ νηὸς ἐϋσσέλμοιο μελαίνης
Od.17.250 ἄξω τῆλʼ Ἰθάκης, ἵνα μοι βίοτον πολὺν ἄλφοι.
Od.17.251 αἲ γὰρ Τηλέμαχον βάλοι ἀργυρότοξος Ἀπόλλων
Od.17.252 σήμερον ἐν μεγάροις, ἢ ὑπὸ μνηστῆρσι δαμείη,
Od.17.253 ὡς Ὀδυσῆΐ γε τηλοῦ ἀπώλετο νόστιμον ἦμαρ.
Od.17.254 ὣς εἰπὼν τοὺς μὲν λίπεν αὐτοῦ ἦκα κιόντας,
Od.17.255 αὐτὰρ ὁ βῆ, μάλα δʼ ὦκα δόμους ἵκανεν ἄνακτος.
Od.17.256 αὐτίκα δʼ εἴσω ἴεν, μετὰ δὲ μνηστῆρσι καθῖζεν,
Od.17.257 ἀντίον Εὐρυμάχου· τὸν γὰρ φιλέεσκε μάλιστα.
Od.17.258 τῷ πάρα μὲν κρειῶν μοῖραν θέσαν οἳ πονέοντο,
Od.17.259 σῖτον δʼ αἰδοίη ταμίη παρέθηκε φέρουσα
Od.17.260 ἔδμεναι. ἀγχίμολον δʼ Ὀδυσεὺς καὶ δῖος ὑφορβὸς
Od.17.261 στήτην ἐρχομένω, περὶ δέ σφεας ἤλυθʼ ἰωὴ
Od.17.262 φόρμιγγος γλαφυρῆς· ἀνὰ γάρ σφισι βάλλετʼ ἀείδειν
Od.17.263 Φήμιος· αὐτὰρ ὁ χειρὸς ἑλὼν προσέειπε συβώτην·
Od.17.264 Εὔμαιʼ, ἦ μάλα δὴ τάδε δώματα κάλʼ Ὀδυσῆος,
Od.17.265 ῥεῖα δʼ ἀρίγνωτʼ ἐστὶ καὶ ἐν πολλοῖσιν ἰδέσθαι.
Od.17.266 ἐξ ἑτέρων ἕτερʼ ἐστίν, ἐπήσκηται δέ οἱ αὐλὴ
Od.17.267 τοίχῳ καὶ θριγκοῖσι, θύραι δʼ εὐερκέες εἰσὶ
Od.17.268 δικλίδες· οὐκ ἄν τίς μιν ἀνὴρ ὑπεροπλίσσαιτο.
Od.17.269 γιγνώσκω δʼ ὅτι πολλοὶ ἐν αὐτῷ δαῖτα τίθενται
Od.17.270 ἄνδρες, ἐπεὶ κνίση μὲν ἀνήνοθεν, ἐν δέ τε φόρμιγξ
Od.17.271 ἠπύει, ἣν ἄρα δαιτὶ θεοὶ ποίησαν ἑταίρην.
Od.17.272 τὸν δʼ ἀπαμειβόμενος προσέφης, Εὔμαιε συβῶτα·
Od.17.273 ῥεῖʼ ἔγνως, ἐπεὶ οὐδὲ τά τʼ ἄλλα πέρ ἐσσʼ ἀνοήμων.
Od.17.274 ἀλλʼ ἄγε δὴ φραζώμεθʼ ὅπως ἔσται τάδε ἔργα.
Od.17.275 ἠὲ σὺ πρῶτος ἔσελθε δόμους εὖ ναιετάοντας,
Od.17.276 δύσεο δὲ μνηστῆρας, ἐγὼ δʼ ὑπολείψομαι αὐτοῦ·
Od.17.277 εἰ δʼ ἐθέλεις, ἐπίμεινον, ἐγὼ δʼ εἶμι προπάροιθε·
Od.17.278 μηδὲ σὺ δηθύνειν, μή τίς σʼ ἔκτοσθε νοήσας
Od.17.279 ἢ βάλῃ ἢ ἐλάσῃ· τὰ δέ σε φράζεσθαι ἄνωγα.
Od.17.280 τὸν δʼ ἠμείβετʼ ἔπειτα πολύτλας δῖος Ὀδυσσεύς·
Od.17.281 γιγνώσκω, φρονέω· τά γε δὴ νοέοντι κελεύεις.
Od.17.282 ἀλλʼ ἔρχευ προπάροιθεν, ἐγὼ δʼ ὑπολείψομαι αὐτοῦ.
Od.17.283 οὐ γάρ τι πληγέων ἀδαήμων οὐδὲ βολάων·
Od.17.284 τολμήεις μοι θυμός, ἐπεὶ κακὰ πολλὰ πέπονθα
Od.17.285 κύμασι καὶ πολέμῳ· μετὰ καὶ τόδε τοῖσι γενέσθω·
Od.17.286 γαστέρα δʼ οὔ πως ἔστιν ἀποκρύψαι μεμαυῖαν,
Od.17.287 οὐλομένην, ἣ πολλὰ κάκʼ ἀνθρώποισι δίδωσι,
Od.17.288 τῆς ἕνεκεν καὶ νῆες ἐΰζυγοι ὁπλίζονται
Od.17.289 πόντον ἐπʼ ἀτρύγετον, κακὰ δυσμενέεσσι φέρουσαι.
Od.17.290 ὣς οἱ μὲν τοιαῦτα πρὸς ἀλλήλους ἀγόρευον·
Od.17.291 ἂν δὲ κύων κεφαλήν τε καὶ οὔατα κείμενος ἔσχεν,
Od.17.292 Ἄργος, Ὀδυσσῆος ταλασίφρονος, ὅν ῥά ποτʼ αὐτὸς
Od.17.293 θρέψε μέν, οὐδʼ ἀπόνητο, πάρος δʼ εἰς Ἴλιον ἱρὴν
Od.17.294 ᾤχετο. τὸν δὲ πάροιθεν ἀγίνεσκον νέοι ἄνδρες
Od.17.295 αἶγας ἐπʼ ἀγροτέρας ἠδὲ πρόκας ἠδὲ λαγωούς·
Od.17.296 δὴ τότε κεῖτʼ ἀπόθεστος ἀποιχομένοιο ἄνακτος,
Od.17.297 ἐν πολλῇ κόπρῳ, ἥ οἱ προπάροιθε θυράων
Od.17.298 ἡμιόνων τε βοῶν τε ἅλις κέχυτʼ, ὄφρʼ ἂν ἄγοιεν
Od.17.299 δμῶες Ὀδυσσῆος τέμενος μέγα κοπρήσοντες·
Od.17.300 ἔνθα κύων κεῖτʼ Ἄργος, ἐνίπλειος κυνοραιστέων.
Od.17.301 δὴ τότε γʼ, ὡς ἐνόησεν Ὀδυσσέα ἐγγὺς ἐόντα,
Od.17.302 οὐρῇ μέν ῥʼ ὅ γʼ ἔσηνε καὶ οὔατα κάββαλεν ἄμφω,
Od.17.303 ἆσσον δʼ οὐκέτʼ ἔπειτα δυνήσατο οἷο ἄνακτος
Od.17.304 ἐλθέμεν· αὐτὰρ ὁ νόσφιν ἰδὼν ἀπομόρξατο δάκρυ,
Od.17.305 ῥεῖα λαθὼν Εὔμαιον, ἄφαρ δʼ ἐρεείνετο μύθῳ·
Od.17.306 Εὔμαιʼ, ἦ μάλα θαῦμα, κύων ὅδε κεῖτʼ ἐνὶ κόπρῳ.
Od.17.307 καλὸς μὲν δέμας ἐστίν, ἀτὰρ τόδε γʼ οὐ σάφα οἶδα,
Od.17.308 εἰ δὴ καὶ ταχὺς ἔσκε θέειν ἐπὶ εἴδεϊ τῷδε,
Od.17.309 ἦ αὔτως οἷοί τε τραπεζῆες κύνες ἀνδρῶν
Od.17.310 γίγνοντʼ· ἀγλαΐης δʼ ἕνεκεν κομέουσιν ἄνακτες.
Od.17.311 τὸν δʼ ἀπαμειβόμενος προσέφης, Εὔμαιε συβῶτα·
Od.17.312 καὶ λίην ἀνδρός γε κύων ὅδε τῆλε θανόντος.
Od.17.313 εἰ τοιόσδʼ εἴη ἠμὲν δέμας ἠδὲ καὶ ἔργα,
Od.17.314 οἷόν μιν Τροίηνδε κιὼν κατέλειπεν Ὀδυσσεύς,
Od.17.315 αἶψά κε θηήσαιο ἰδὼν ταχυτῆτα καὶ ἀλκήν.
Od.17.316 οὐ μὲν γάρ τι φύγεσκε βαθείης βένθεσιν ὕλης
Od.17.317 κνώδαλον, ὅττι δίοιτο· καὶ ἴχνεσι γὰρ περιῄδη·
Od.17.318 νῦν δʼ ἔχεται κακότητι, ἄναξ δέ οἱ ἄλλοθι πάτρης
Od.17.319 ὤλετο, τὸν δὲ γυναῖκες ἀκηδέες οὐ κομέουσι.
Od.17.320 δμῶες δʼ, εὖτʼ ἂν μηκέτʼ ἐπικρατέωσιν ἄνακτες,
Od.17.321 οὐκέτʼ ἔπειτʼ ἐθέλουσιν ἐναίσιμα ἐργάζεσθαι·
Od.17.322 ἥμισυ γάρ τʼ ἀρετῆς ἀποαίνυται εὐρύοπα Ζεὺς
Od.17.323 ἀνέρος, εὖτʼ ἄν μιν κατὰ δούλιον ἦμαρ ἕλῃσιν.
Od.17.324 ὣς εἰπὼν εἰσῆλθε δόμους εὖ ναιετάοντας,
Od.17.325 βῆ δʼ ἰθὺς μεγάροιο μετὰ μνηστῆρας ἀγαυούς.
Od.17.326 Ἄργον δʼ αὖ κατὰ μοῖρʼ ἔλαβεν μέλανος θανάτοιο,
Od.17.327 αὐτίκʼ ἰδόντʼ Ὀδυσῆα ἐεικοστῷ ἐνιαυτῷ.
Od.17.328 τὸν δὲ πολὺ πρῶτος ἴδε Τηλέμαχος θεοειδὴς
Od.17.329 ἐρχόμενον κατὰ δῶμα συβώτην, ὦκα δʼ ἔπειτα
Od.17.330 νεῦσʼ ἐπὶ οἷ καλέσας· ὁ δὲ παπτήνας ἕλε δίφρον
Od.17.331 κείμενον, ἔνθα τε δαιτρὸς ἐφίζεσκε κρέα πολλὰ
Od.17.332 δαιόμενος μνηστῆρσι δόμον κάτα δαινυμένοισι·
Od.17.333 τὸν κατέθηκε φέρων πρὸς Τηλεμάχοιο τράπεζαν
Od.17.334 ἀντίον, ἔνθα δʼ ἄρʼ αὐτὸς ἐφέζετο· τῷ δʼ ἄρα κῆρυξ
Od.17.335 μοῖραν ἑλὼν ἐτίθει κανέου τʼ ἐκ σῖτον ἀείρας.
Od.17.336 ἀγχίμολον δὲ μετʼ αὐτὸν ἐδύσετο δώματʼ Ὀδυσσεύς,
Od.17.337 πτωχῷ λευγαλέῳ ἐναλίγκιος ἠδὲ γέροντι,
Od.17.338 σκηπτόμενος· τὰ δὲ λυγρὰ περὶ χροΐ εἵματα ἕστο.
Od.17.339 ἷζε δʼ ἐπὶ μελίνου οὐδοῦ ἔντοσθε θυράων,
Od.17.340 κλινάμενος σταθμῷ κυπαρισσίνῳ, ὅν ποτε τέκτων
Od.17.341 ξέσσεν ἐπισταμένως καὶ ἐπὶ στάθμην ἴθυνεν.
Od.17.342 Τηλέμαχος δʼ ἐπὶ οἷ καλέσας προσέειπε συβώτην,
Od.17.343 ἄρτον τʼ οὖλον ἑλὼν περικαλλέος ἐκ κανέοιο
Od.17.344 καὶ κρέας, ὥς οἱ χεῖρες ἐχάνδανον ἀμφιβαλόντι·
Od.17.345 δὸς τῷ ξείνῳ ταῦτα φέρων αὐτόν τε κέλευε
Od.17.346 αἰτίζειν μάλα πάντας ἐποιχόμενον μνηστῆρας·
Od.17.347 αἰδὼς δʼ οὐκ ἀγαθὴ κεχρημένῳ ἀνδρὶ παρεῖναι.
Od.17.348 ὣς φάτο, βῆ δὲ συφορβός, ἐπεὶ τὸν μῦθον ἄκουσεν,
Od.17.349 ἀγχοῦ δʼ ἱστάμενος ἔπεα πτερόεντʼ ἀγόρευε·
Od.17.350 Τηλέμαχός τοι, ξεῖνε, διδοῖ τάδε, καί σε κελεύει
Od.17.351 αἰτίζειν μάλα πάντας ἐποιχόμενον μνηστῆρας·
Od.17.352 αἰδῶ δʼ οὐκ ἀγαθήν φησʼ ἔμμεναι ἀνδρὶ προΐκτῃ.
Od.17.353 τὸν δʼ ἀπαμειβόμενος προσέφη πολύμητις Ὀδυσσεύς·
Od.17.354 Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,
Od.17.355 καί οἱ πάντα γένοιθʼ ὅσσα φρεσὶν ᾗσι μενοινᾷ.
Od.17.356 ἦ ῥα καὶ ἀμφοτέρῃσιν ἐδέξατο καὶ κατέθηκεν
Od.17.357 αὖθι ποδῶν προπάροιθεν, ἀεικελίης ἐπὶ πήρης,
Od.17.358 ἤσθιε δʼ ἧος ἀοιδὸς ἐνὶ μεγάροισιν ἄειδεν·
Od.17.359 εὖθʼ ὁ δεδειπνήκειν, ὁ δʼ ἐπαύετο θεῖος ἀοιδός.
Od.17.360 μνηστῆρες δʼ ὁμάδησαν ἀνὰ μέγαρʼ. αὐτὰρ Ἀθήνη,
Od.17.361 ἄγχι παρισταμένη Λαερτιάδην Ὀδυσῆα
Od.17.362 ὤτρυνʼ, ὡς ἂν πύρνα κατὰ μνηστῆρας ἀγείροι,
Od.17.363 γνοίη θʼ οἵ τινές εἰσιν ἐναίσιμοι οἵ τʼ ἀθέμιστοι·
Od.17.364 ἀλλʼ οὐδʼ ὥς τινʼ ἔμελλʼ ἀπαλεξήσειν κακότητος.
Od.17.365 βῆ δʼ ἴμεν αἰτήσων ἐνδέξια φῶτα ἕκαστον,
Od.17.366 πάντοσε χεῖρʼ ὀρέγων, ὡς εἰ πτωχὸς πάλαι εἴη.
Od.17.367 οἱ δʼ ἐλεαίροντες δίδοσαν, καὶ ἐθάμβεον αὐτόν,
Od.17.368 ἀλλήλους τʼ εἴροντο τίς εἴη καὶ πόθεν ἔλθοι.
Od.17.369 τοῖσι δὲ καὶ μετέειπε Μελάνθιος, αἰπόλος αἰγῶν·
Od.17.370 κέκλυτέ μευ, μνηστῆρες ἀγακλειτῆς βασιλείης,
Od.17.371 τοῦδε περὶ ξείνου· ἦ γάρ μιν πρόσθεν ὄπωπα.
Od.17.372 ἦ τοι μέν οἱ δεῦρο συβώτης ἡγεμόνευεν,
Od.17.373 αὐτὸν δʼ οὐ σάφα οἶδα, πόθεν γένος εὔχεται εἶναι.
Od.17.374 ὣς ἔφατʼ, Ἀντίνοος δʼ ἔπεσιν νείκεσσε συβώτην·
Od.17.375 ὦ ἀρίγνωτε συβῶτα, τίη δὲ σὺ τόνδε πόλινδε
Od.17.376 ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,
Od.17.377 πτωχοὶ ἀνιηροί, δαιτῶν ἀπολυμαντῆρες;
Od.17.378 ἦ ὄνοσαι ὅτι τοι βίοτον κατέδουσιν ἄνακτος
Od.17.379 ἐνθάδʼ ἀγειρόμενοι, σὺ δὲ καὶ προτὶ τόνδʼ ἐκάλεσσας;
Od.17.380 τὸν δʼ ἀπαμειβόμενος προσέφης, Εὔμαιε συβῶτα·
Od.17.381 Ἀντίνοʼ, οὐ μὲν καλὰ καὶ ἐσθλὸς ἐὼν ἀγορεύεις·
Od.17.382 τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν
Od.17.383 ἄλλον γʼ, εἰ μὴ τῶν οἳ δημιοεργοὶ ἔασι,
Od.17.384 μάντιν ἢ ἰητῆρα κακῶν ἢ τέκτονα δούρων,
Od.17.385 ἢ καὶ θέσπιν ἀοιδόν, ὅ κεν τέρπῃσιν ἀείδων;
Od.17.386 οὗτοι γὰρ κλητοί γε βροτῶν ἐπʼ ἀπείρονα γαῖαν·
Od.17.387 πτωχὸν δʼ οὐκ ἄν τις καλέοι τρύξοντα ἓ αὐτόν.
Od.17.388 ἀλλʼ αἰεὶ χαλεπὸς περὶ πάντων εἶς μνηστήρων
Od.17.389 δμωσὶν Ὀδυσσῆος, πέρι δʼ αὖτʼ ἐμοί· αὐτὰρ ἐγώ γε
Od.17.390 οὐκ ἀλέγω, ἧός μοι ἐχέφρων Πηνελόπεια
Od.17.391 ζώει ἐνὶ μεγάροις καὶ Τηλέμαχος θεοειδής.
Od.17.392 τὸν δʼ αὖ Τηλέμαχος πεπνυμένος ἀντίον ηὔδα·
Od.17.393 σίγα, μή μοι τοῦτον ἀμείβεο πολλὰ ἔπεσσιν·
Od.17.394 Ἀντίνοος δʼ εἴωθε κακῶς ἐρεθιζέμεν αἰεὶ
Od.17.395 μύθοισιν χαλεποῖσιν, ἐποτρύνει δὲ καὶ ἄλλους.
Od.17.396 ἦ ῥα καὶ Ἀντίνοον ἔπεα πτερόεντα προσηύδα·
Od.17.397 Ἀντίνοʼ, ἦ μευ καλὰ πατὴρ ὣς κήδεαι υἷος,
Od.17.398 ὃς τὸν ξεῖνον ἄνωγας ἀπὸ μεγάροιο διέσθαι
Od.17.399 μύθῳ ἀναγκαίῳ· μὴ τοῦτο θεὸς τελέσειε.
Od.17.400 δός οἱ ἑλών· οὔ τοι φθονέω· κέλομαι γὰρ ἐγώ γε·
Od.17.401 μήτʼ οὖν μητέρʼ ἐμὴν ἅζευ τό γε μήτε τινʼ ἄλλον
Od.17.402 δμώων, οἳ κατὰ δώματʼ Ὀδυσσῆος θείοιο.
Od.17.403 ἀλλʼ οὔ τοι τοιοῦτον ἐνὶ στήθεσσι νόημα·
Od.17.404 αὐτὸς γὰρ φαγέμεν πολὺ βούλεαι ἢ δόμεν ἄλλῳ.
Od.17.405 τὸν δʼ αὖτʼ Ἀντίνοος ἀπαμειβόμενος προσέειπε·
Od.17.406 Τηλέμαχʼ ὑψαγόρη, μένος ἄσχετε, ποῖον ἔειπες.
Od.17.407 εἴ οἱ τόσσον ἅπαντες ὀρέξειαν μνηστῆρες,
Od.17.408 καί κέν μιν τρεῖς μῆνας ἀπόπροθεν οἶκος ἐρύκοι.
Od.17.409 ὣς ἄρʼ ἔφη, καὶ θρῆνυν ἑλὼν ὑπέφηνε τραπέζης
Od.17.410 κείμενον, ᾧ ῥʼ ἔπεχεν λιπαροὺς πόδας εἰλαπινάζων·
Od.17.411 οἱ δʼ ἄλλοι πάντες δίδοσαν, πλῆσαν δʼ ἄρα πήρην
Od.17.412 σίτου καὶ κρειῶν· τάχα δὴ καὶ ἔμελλεν Ὀδυσσεὺς
Od.17.413 αὖτις ἐπʼ οὐδὸν ἰὼν προικὸς γεύσεσθαι Ἀχαιῶν·
Od.17.414 στῆ δὲ παρʼ Ἀντίνοον, καί μιν πρὸς μῦθον ἔειπε·
Od.17.415 δός, φίλος· οὐ μέν μοι δοκέεις ὁ κάκιστος Ἀχαιῶν
Od.17.416 ἔμμεναι, ἀλλʼ ὤριστος, ἐπεὶ βασιλῆϊ ἔοικας.
Od.17.417 τῷ σε χρὴ δόμεναι καὶ λώϊον ἠέ περ ἄλλοι
Od.17.418 σίτου· ἐγὼ δέ κέ σε κλείω κατʼ ἀπείρονα γαῖαν.
Od.17.419 καὶ γὰρ ἐγώ ποτε οἶκον ἐν ἀνθρώποισιν ἔναιον
Od.17.420 ὄλβιος ἀφνειὸν καὶ πολλάκι δόσκον ἀλήτῃ,
Od.17.421 τοίῳ ὁποῖος ἔοι καὶ ὅτευ κεχρημένος ἔλθοι·
Od.17.422 ἦσαν δὲ δμῶες μάλα μυρίοι ἄλλα τε πολλὰ
Od.17.423 οἷσίν τʼ εὖ ζώουσι καὶ ἀφνειοὶ καλέονται.
Od.17.424 ἀλλὰ Ζεὺς ἀλάπαξε Κρονίων—ἤθελε γάρ που—
Od.17.425 ὅς μʼ ἅμα ληϊστῆρσι πολυπλάγκτοισιν ἀνῆκεν
Od.17.426 Αἴγυπτόνδʼ ἰέναι, δολιχὴν ὁδόν, ὄφρʼ ἀπολοίμην.
Od.17.427 στῆσα δʼ ἐν Αἰγύπτῳ ποταμῷ νέας ἀμφιελίσσας.
Od.17.428 ἔνθʼ ἦ τοι μὲν ἐγὼ κελόμην ἐρίηρας ἑταίρους
Od.17.429 αὐτοῦ πὰρ νήεσσι μένειν καὶ νῆας ἔρυσθαι,
Od.17.430 ὀπτῆρας δὲ κατὰ σκοπιὰς ὤτρυνα νέεσθαι.
Od.17.431 οἱ δʼ ὕβρει εἴξαντες, ἐπισπόμενοι μένεϊ σφῷ,
Od.17.432 αἶψα μάλʼ Αἰγυπτίων ἀνδρῶν περικαλλέας ἀγροὺς
Od.17.433 πόρθεον, ἐκ δὲ γυναῖκας ἄγον καὶ νήπια τέκνα,
Od.17.434 αὐτούς τʼ ἔκτεινον· τάχα δʼ ἐς πόλιν ἵκετʼ ἀϋτή.
Od.17.435 οἱ δὲ βοῆς ἀΐοντες ἅμʼ ἠοῖ φαινομένηφιν
Od.17.436 ἦλθον· πλῆτο δὲ πᾶν πεδίον πεζῶν τε καὶ ἵππων
Od.17.437 χαλκοῦ τε στεροπῆς· ἐν δὲ Ζεὺς τερπικέραυνος
Od.17.438 φύζαν ἐμοῖς ἑτάροισι κακὴν βάλεν, οὐδέ τις ἔτλη
Od.17.439 στῆναι ἐναντίβιον· περὶ γὰρ κακὰ πάντοθεν ἔστη.
Od.17.440 ἔνθʼ ἡμέων πολλοὺς μὲν ἀπέκτανον ὀξέϊ χαλκῷ,
Od.17.441 τοὺς δʼ ἄναγον ζωούς, σφίσιν ἐργάζεσθαι ἀνάγκῃ.
Od.17.442 αὐτὰρ ἔμʼ ἐς Κύπρον ξείνῳ δόσαν ἀντιάσαντι,
Od.17.443 Δμήτορι Ἰασίδῃ, ὃς Κύπρου ἶφι ἄνασσεν·
Od.17.444 ἔνθεν δὴ νῦν δεῦρο τόδʼ ἵκω πήματα πάσχων.
Od.17.445 τὸν δʼ αὖτʼ Ἀντίνοος ἀπαμείβετο φώνησέν τε·
Od.17.446 τίς δαίμων τόδε πῆμα προσήγαγε, δαιτὸς ἀνίην;
Od.17.447 στῆθʼ οὕτως ἐς μέσσον, ἐμῆς ἀπάνευθε τραπέζης,
Od.17.448 μὴ τάχα πικρὴν Αἴγυπτον καὶ Κύπρον ἵκηαι·
Od.17.449 ὥς τις θαρσαλέος καὶ ἀναιδής ἐσσι προΐκτης.
Od.17.450 ἑξείης πάντεσσι παρίστασαι· οἱ δὲ διδοῦσι
Od.17.451 μαψιδίως, ἐπεὶ οὔ τις ἐπίσχεσις οὐδʼ ἐλεητὺς
Od.17.452 ἀλλοτρίων χαρίσασθαι, ἐπεὶ πάρα πολλὰ ἑκάστῳ.
Od.17.453 τὸν δʼ ἀναχωρήσας προσέφη πολύμητις Ὀδυσσεύς·
Od.17.454 ὢ πόποι, οὐκ ἄρα σοί γʼ ἐπὶ εἴδεϊ καὶ φρένες ἦσαν·
Od.17.455 οὐ σύ γʼ ἂν ἐξ οἴκου σῷ ἐπιστάτῃ οὐδʼ ἅλα δοίης,
Od.17.456 ὃς νῦν ἀλλοτρίοισι παρήμενος οὔ τί μοι ἔτλης
Od.17.457 σίτου ἀποπροελὼν δόμεναι· τὰ δὲ πολλὰ πάρεστιν.
Od.17.458 ὣς ἔφατʼ, Ἀντίνοος δʼ ἐχολώσατο κηρόθι μᾶλλον,
Od.17.459 καί μιν ὑπόδρα ἰδὼν ἔπεα πτερόεντα προσηύδα·
Od.17.460 νῦν δή σʼ οὐκέτι καλὰ διὲκ μεγάροιό γʼ ὀΐω
Od.17.461 ἂψ ἀναχωρήσειν, ὅτε δὴ καὶ ὀνείδεα βάζεις.
Od.17.462 ὣς ἄρʼ ἔφη, καὶ θρῆνυν ἑλὼν βάλε δεξιὸν ὦμον,
Od.17.463 πρυμνότατον κατὰ νῶτον· ὁ δʼ ἐστάθη ἠΰτε πέτρη
Od.17.464 ἔμπεδον, οὐδʼ ἄρα μιν σφῆλεν βέλος Ἀντινόοιο,
Od.17.465 ἀλλʼ ἀκέων κίνησε κάρη, κακὰ βυσσοδομεύων.
Od.17.466 ἂψ δʼ ὅ γʼ ἐπʼ οὐδὸν ἰὼν κατʼ ἄρʼ ἕζετο, κὰδ δʼ ἄρα πήρην
Od.17.467 θῆκεν ἐϋπλείην, μετὰ δὲ μνηστῆρσιν ἔειπε·
Od.17.468 κέκλυτέ μευ, μνηστῆρες ἀγακλειτῆς βασιλείης,
Od.17.469 ὄφρʼ εἴπω τά με θυμὸς ἐνὶ στήθεσσι κελεύει.
Od.17.470 οὐ μὰν οὔτʼ ἄχος ἐστὶ μετὰ φρεσὶν οὔτε τι πένθος,
Od.17.471 ὁππότʼ ἀνὴρ περὶ οἷσι μαχειόμενος κτεάτεσσι
Od.17.472 βλήεται, ἢ περὶ βουσὶν ἢ ἀργεννῇς ὀΐεσσιν·
Od.17.473 αὐτὰρ ἔμʼ Ἀντίνοος βάλε γαστέρος εἵνεκα λυγρῆς,
Od.17.474 οὐλομένης, ἣ πολλὰ κάκʼ ἀνθρώποισι δίδωσιν.
Od.17.475 ἀλλʼ εἴ που πτωχῶν γε θεοὶ καὶ Ἐρινύες εἰσίν,
Od.17.476 Ἀντίνοον πρὸ γάμοιο τέλος θανάτοιο κιχείη.
Od.17.477 τὸν δʼ αὖτʼ Ἀντίνοος προσέφη, Εὐπείθεος υἱός·
Od.17.478 ἔσθιʼ ἕκηλος, ξεῖνε, καθήμενος, ἢ ἄπιθʼ ἄλλῃ,
Od.17.479 μή σε νέοι διὰ δώματʼ ἐρύσσωσʼ, οἷʼ ἀγορεύεις,
Od.17.480 ἢ ποδὸς ἢ καὶ χειρός, ἀποδρύψωσι δὲ πάντα.
Od.17.481 ὣς ἔφαθʼ, οἱ δʼ ἄρα πάντες ὑπερφιάλως νεμέσησαν·
Od.17.482 ὧδε δέ τις εἴπεσκε νέων ὑπερηνορεόντων·
Od.17.483 Ἀντίνοʼ, οὐ μὲν κάλʼ ἔβαλες δύστηνον ἀλήτην,
Od.17.484 οὐλόμενʼ, εἰ δή πού τις ἐπουράνιος θεός ἐστιν.
Od.17.485 καί τε θεοὶ ξείνοισιν ἐοικότες ἀλλοδαποῖσι,
Od.17.486 παντοῖοι τελέθοντες, ἐπιστρωφῶσι πόληας,
Od.17.487 ἀνθρώπων ὕβριν τε καὶ εὐνομίην ἐφορῶντες.
Od.17.488 ὣς ἄρʼ ἔφαν μνηστῆρες, ὁ δʼ οὐκ ἐμπάζετο μύθων.
Od.17.489 Τηλέμαχος δʼ ἐν μὲν κραδίῃ μέγα πένθος ἄεξε
Od.17.490 βλημένου, οὐδʼ ἄρα δάκρυ χαμαὶ βάλεν ἐκ βλεφάροιϊν,
Od.17.491 ἀλλʼ ἀκέων κίνησε κάρη, κακὰ βυσσοδομεύων.
Od.17.492 τοῦ δʼ ὡς οὖν ἤκουσε περίφρων Πηνελόπεια
Od.17.493 βλημένου ἐν μεγάρῳ, μετʼ ἄρα δμῳῇσιν ἔειπεν·
Od.17.494 αἴθʼ οὕτως αὐτόν σε βάλοι κλυτότοξος Ἀπόλλων.
Od.17.495 τὴν δʼ αὖτʼ Εὐρυνόμη ταμίη πρὸς μῦθον ἔειπεν·
Od.17.496 εἰ γὰρ ἐπʼ ἀρῇσιν τέλος ἡμετέρῃσι γένοιτο·
Od.17.497 οὐκ ἄν τις τούτων γε ἐΰθρονον Ἠῶ ἵκοιτο.
Od.17.498 τὴν δʼ αὖτε προσέειπε περίφρων Πηνελόπεια·
Od.17.499 μαῖʼ, ἐχθροὶ μὲν πάντες, ἐπεὶ κακὰ μηχανόωνται·
Od.17.500 Ἀντίνοος δὲ μάλιστα μελαίνῃ κηρὶ ἔοικε.
Od.17.501 ξεῖνός τις δύστηνος ἀλητεύει κατὰ δῶμα
Od.17.502 ἀνέρας αἰτίζων· ἀχρημοσύνη γὰρ ἀνώγει·
Od.17.503 ἔνθʼ ἄλλοι μὲν πάντες ἐνέπλησάν τʼ ἔδοσάν τε,
Od.17.504 οὗτος δὲ θρήνυι πρυμνὸν βάλε δεξιὸν ὦμον.
Od.17.505 ἡ μὲν ἄρʼ ὣς ἀγόρευε μετὰ δμῳῇσι γυναιξίν,
Od.17.506 ἡμένη ἐν θαλάμῳ· ὁ δʼ ἐδείπνεε δῖος Ὀδυσσεύς·
Od.17.507 ἡ δʼ ἐπὶ οἷ καλέσασα προσηύδα δῖον ὑφορβόν·
Od.17.508 ἔρχεο, δῖʼ Εὔμαιε, κιὼν τὸν ξεῖνον ἄνωχθι
Od.17.509 ἐλθέμεν, ὄφρα τί μιν προσπτύξομαι ἠδʼ ἐρέωμαι
Od.17.510 εἴ που Ὀδυσσῆος ταλασίφρονος ἠὲ πέπυσται
Od.17.511 ἢ ἴδεν ὀφθαλμοῖσι· πολυπλάγκτῳ γὰρ ἔοικε.
Od.17.512 τὴν δʼ ἀπαμειβόμενος προσέφης, Εὔμαιε συβῶτα
Od.17.513 εἰ γάρ τοι, βασίλεια, σιωπήσειαν Ἀχαιοί·
Od.17.514 οἷʼ ὅ γε μυθεῖται, θέλγοιτό κέ τοι φίλον ἦτορ.
Od.17.515 τρεῖς γὰρ δή μιν νύκτας ἔχον, τρία δʼ ἤματʼ ἔρυξα
Od.17.516 ἐν κλισίῃ· πρῶτον γὰρ ἔμʼ ἵκετο νηὸς ἀποδράς·
Od.17.517 ἀλλʼ οὔ πω κακότητα διήνυσεν ἣν ἀγορεύων.
Od.17.518 ὡς δʼ ὅτʼ ἀοιδὸν ἀνὴρ ποτιδέρκεται, ὅς τε θεῶν ἒξ
Od.17.519 ἀείδει δεδαὼς ἔπεʼ ἱμερόεντα βροτοῖσι,
Od.17.520 τοῦ δʼ ἄμοτον μεμάασιν ἀκουέμεν, ὁππότʼ ἀείδῃ·
Od.17.521 ὣς ἐμὲ κεῖνος ἔθελγε παρήμενος ἐν μεγάροισι.
Od.17.522 φησὶ δʼ Ὀδυσσῆος ξεῖνος πατρώϊος εἶναι,
Od.17.523 Κρήτῃ ναιετάων, ὅθι Μίνωος γένος ἐστίν.
Od.17.524 ἔνθεν δὴ νῦν δεῦρο τόδʼ ἵκετο πήματα πάσχων,
Od.17.525 προπροκυλινδόμενος· στεῦται δʼ Ὀδυσῆος ἀκοῦσαι,
Od.17.526 ἀγχοῦ, Θεσπρωτῶν ἀνδρῶν ἐν πίονι δήμῳ,
Od.17.527 ζωοῦ· πολλὰ δʼ ἄγει κειμήλια ὅνδε δόμονδε.
Od.17.528 τὸν δʼ αὖτε προσέειπε περίφρων Πηνελόπεια·
Od.17.529 ἔρχεο, δεῦρο κάλεσσον, ἵνʼ ἀντίον αὐτὸς ἐνίσπῃ.
Od.17.530 οὗτοι δʼ ἠὲ θύρῃσι καθήμενοι ἑψιαάσθων.
Od.17.531 ἢ αὐτοῦ κατὰ δώματʼ, ἐπεί σφισι θυμὸς ἐΰφρων.
Od.17.532 αὐτῶν μὲν γὰρ κτήματʼ ἀκήρατα κεῖτʼ ἐνὶ οἴκῳ,
Od.17.533 σῖτος καὶ μέθυ ἡδύ· τὰ μὲν οἰκῆες ἔδουσιν,
Od.17.534 οἱ δʼ εἰς ἡμέτερον πωλεύμενοι ἤματα πάντα,
Od.17.535 βοῦς ἱερεύοντες καὶ ὄϊς καὶ πίονας αἶγας,
Od.17.536 εἰλαπινάζουσιν πίνουσί τε αἴθοπα οἶνον,
Od.17.537 μαψιδίως· τὰ δὲ πολλὰ κατάνεται. οὐ γὰρ ἔπʼ ἀνήρ,
Od.17.538 οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.
Od.17.539 εἰ δʼ Ὀδυσεὺς ἔλθοι καὶ ἵκοιτʼ ἐς πατρίδα γαῖαν,
Od.17.540 αἶψά κε σὺν ᾧ παιδὶ βίας ἀποτίσεται ἀνδρῶν.
Od.17.541 ὣς φάτο, Τηλέμαχος δὲ μέγʼ ἔπταρεν, ἀμφὶ δὲ δῶμα
Od.17.542 σμερδαλέον κονάβησε· γέλασσε δὲ Πηνελόπεια,
Od.17.543 αἶψα δʼ ἄρʼ Εὔμαιον ἔπεα πτερόεντα προσηύδα·
Od.17.544 ἔρχεό μοι, τὸν ξεῖνον ἐναντίον ὧδε κάλεσσον.
Od.17.545 οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι;
Od.17.546 τῷ κε καὶ οὐκ ἀτελὴς θάνατος μνηστῆρσι γένοιτο
Od.17.547 πᾶσι μάλʼ, οὐδέ κέ τις θάνατον καὶ κῆρας ἀλύξει.
Od.17.548 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Od.17.549 αἴ κʼ αὐτὸν γνώω νημερτέα πάντʼ ἐνέποντα,
Od.17.550 ἕσσω μιν χλαῖνάν τε χιτῶνά τε, εἵματα καλά.
Od.17.551 ὣς φάτο, βῆ δὲ συφορβός, ἐπεὶ τὸν μῦθον ἄκουσεν·
Od.17.552 ἀγχοῦ δʼ ἱστάμενος ἔπεα πτερόεντα προσηύδα·
Od.17.553 ξεῖνε πάτερ, καλέει σε περίφρων Πηνελόπεια,
Od.17.554 μήτηρ Τηλεμάχοιο· μεταλλῆσαί τί ἑ θυμὸς
Od.17.555 ἀμφὶ πόσει κέλεται, καὶ κήδεά περ πεπαθυίῃ.
Od.17.556 εἰ δέ κέ σε γνώῃ νημερτέα πάντʼ ἐνέποντα,
Od.17.557 ἕσσει σε χλαῖνάν τε χιτῶνά τε, τῶν σὺ μάλιστα
Od.17.558 χρηΐζεις· σῖτον δὲ καὶ αἰτίζων κατὰ δῆμον
Od.17.559 γαστέρα βοσκήσεις· δώσει δέ τοι ὅς κʼ ἐθέλῃσι.
Od.17.560 τὸν δʼ αὖτε προσέειπε πολύτλας δῖος Ὀδυσσεύς·
Od.17.561 Εὔμαιʼ, αἶψά κʼ ἐγὼ νημερτέα πάντʼ ἐνέποιμι
Od.17.562 κούρῃ Ἰκαρίοιο, περίφρονι Πηνελοπείῃ·
Od.17.563 οἶδα γὰρ εὖ περὶ κείνου, ὁμὴν δʼ ἀνεδέγμεθʼ ὀϊζύν.
Od.17.564 ἀλλὰ μνηστήρων χαλεπῶν ὑποδείδιʼ ὅμιλον,
Od.17.565 τῶν ὕβρις τε βίη τε σιδήρεον οὐρανὸν ἵκει.
Od.17.566 καὶ γὰρ νῦν, ὅτε μʼ οὗτος ἀνὴρ κατὰ δῶμα κιόντα
Od.17.567 οὔ τι κακὸν ῥέξαντα βαλὼν ὀδύνῃσιν ἔδωκεν,
Od.17.568 οὔτε τι Τηλέμαχος τό γʼ ἐπήρκεσεν οὔτε τις ἄλλος.
Od.17.569 τῷ νῦν Πηνελόπειαν ἐνὶ μεγάροισιν ἄνωχθι
Od.17.570 μεῖναι, ἐπειγομένην περ, ἐς ἠέλιον καταδύντα·
Od.17.571 καὶ τότε μʼ εἰρέσθω πόσιος πέρι νόστιμον ἦμαρ,
Od.17.572 ἀσσοτέρω καθίσασα παραὶ πυρί· εἵματα γάρ τοι
Od.17.573 λύγρʼ ἔχω· οἶσθα καὶ αὐτός, ἐπεί σε πρῶθʼ ἱκέτευσα.
Od.17.574 ὣς φάτο, βῆ δὲ συφορβός, ἐπεὶ τὸν μῦθον ἄκουσε.
Od.17.575 τὸν δʼ ὑπὲρ οὐδοῦ βάντα προσηύδα Πηνελόπεια·
Od.17.576 οὐ σύ γʼ ἄγεις, Εὔμαιε· τί τοῦτʼ ἐνόησεν ἀλήτης;
Od.17.577 ἦ τινά που δείσας ἐξαίσιον ἦε καὶ ἄλλως
Od.17.578 αἰδεῖται κατὰ δῶμα; κακὸς δʼ αἰδοῖος ἀλήτης.
Od.17.579 τὴν δʼ ἀπαμειβόμενος προσέφης, Εὔμαιε συβῶτα·
Od.17.580 μυθεῖται κατὰ μοῖραν, ἅ πέρ κʼ οἴοιτο καὶ ἄλλος,
Od.17.581 ὕβριν ἀλυσκάζων ἀνδρῶν ὑπερηνορεόντων.
Od.17.582 ἀλλά σε μεῖναι ἄνωγεν ἐς ἠέλιον καταδύντα.
Od.17.583 καὶ δὲ σοὶ ὧδʼ αὐτῇ πολὺ κάλλιον, ὦ βασίλεια,
Od.17.584 οἴην πρὸς ξεῖνον φάσθαι ἔπος ἠδʼ ἐπακοῦσαι.
Od.17.585 τὸν δʼ αὖτε προσέειπε περίφρων Πηνελόπεια·
Od.17.586 οὐκ ἄφρων ὁ ξεῖνος· ὀΐεται, ὥς περ ἂν εἴη·
Od.17.587 οὐ γάρ πού τινες ὧδε καταθνητῶν ἀνθρώπων
Od.17.588 ἀνέρες ὑβρίζοντες ἀτάσθαλα μηχανόωνται.
Od.17.589 ἡ μὲν ἄρʼ ὣς ἀγόρευεν, ὁ δʼ ᾤχετο δῖος ὑφορβὸς
Od.17.590 μνηστήρων ἐς ὅμιλον, ἐπεὶ διεπέφραδε πάντα.
Od.17.591 αἶψα δὲ Τηλέμαχον ἔπεα πτερόεντα προσηύδα,
Od.17.592 ἄγχι σχὼν κεφαλήν, ἵνα μὴ πευθοίαθʼ οἱ ἄλλοι·
Od.17.593 ὦ φίλʼ, ἐγὼ μὲν ἄπειμι, σύας καὶ κεῖνα φυλάξων,
Od.17.594 σὸν καὶ ἐμὸν βίοτον· σοὶ δʼ ἐνθάδε πάντα μελόντων.
Od.17.595 αὐτὸν μέν σε πρῶτα σάω, καὶ φράζεο θυμῷ
Od.17.596 μή τι πάθῃς· πολλοὶ δὲ κακὰ φρονέουσιν Ἀχαιῶν,
Od.17.597 τοὺς Ζεὺς ἐξολέσειε πρὶν ἡμῖν πῆμα γενέσθαι.
Od.17.598 τὸν δʼ αὖ Τηλέμαχος πεπνυμένος ἀντίον ηὔδα·
Od.17.599 ἔσσεται οὕτως, ἄττα· σὺ δʼ ἔρχεο δειελιήσας·
Od.17.600 ἠῶθεν δʼ ἰέναι καὶ ἄγειν ἱερήϊα καλά·
Od.17.601 αὐτὰρ ἐμοὶ τάδε πάντα καὶ ἀθανάτοισι μελήσει.
Od.17.602 ὣς φάθʼ, ὁ δʼ αὖτις ἄρʼ ἕζετʼ ἐϋξέστου ἐπὶ δίφρου,
Od.17.603 πλησάμενος δʼ ἄρα θυμὸν ἐδητύος ἠδὲ ποτῆτος
Od.17.604 βῆ ῥʼ ἴμεναι μεθʼ ὕας, λίπε δʼ ἕρκεά τε μέγαρόν τε,
Od.17.605 πλεῖον δαιτυμόνων· οἱ δʼ ὀρχηστυῖ καὶ ἀοιδῇ
Od.17.606 τέρποντʼ· ἤδη γὰρ καὶ ἐπήλυθε δείελον ἦμαρ.
Od.18.1 ἦλθε δʼ ἐπὶ πτωχὸς πανδήμιος, ὃς κατὰ ἄστυ
Od.18.2 πτωχεύεσκʼ Ἰθάκης, μετὰ δʼ ἔπρεπε γαστέρι μάργῃ
Od.18.3 ἀζηχὲς φαγέμεν καὶ πιέμεν· οὐδέ οἱ ἦν ἲς
Od.18.4 οὐδὲ βίη, εἶδος δὲ μάλα μέγας ἦν ὁράασθαι.
Od.18.5 Ἀρναῖος δʼ ὄνομʼ ἔσκε· τὸ γὰρ θέτο πότνια μήτηρ
Od.18.6 ἐκ γενετῆς· Ἶρον δὲ νέοι κίκλησκον ἅπαντες,
Od.18.7 οὕνεκʼ ἀπαγγέλλεσκε κιών, ὅτε πού τις ἀνώγοι·
Od.18.8 ὅς ῥʼ ἐλθὼν Ὀδυσῆα διώκετο οἷο δόμοιο,
Od.18.9 καί μιν νεικείων ἔπεα πτερόεντα προσηύδα·
Od.18.10 εἶκε, γέρον, προθύρου, μὴ δὴ τάχα καὶ ποδὸς ἕλκῃ.
Od.18.11 οὐκ ἀΐεις ὅτι δή μοι ἐπιλλίζουσιν ἅπαντες,
Od.18.12 ἑλκέμεναι δὲ κέλονται; ἐγὼ δʼ αἰσχύνομαι ἔμπης.
Od.18.13 ἀλλʼ ἄνα, μὴ τάχα νῶϊν ἔρις καὶ χερσὶ γένηται.
Od.18.14 τὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Od.18.15 δαιμόνιʼ, οὔτε τί σε ῥέζω κακὸν οὔτʼ ἀγορεύω,
Od.18.16 οὔτε τινὰ φθονέω δόμεναι καὶ πόλλʼ ἀνελόντα.
Od.18.17 οὐδὸς δʼ ἀμφοτέρους ὅδε χείσεται, οὐδέ τί σε χρὴ
Od.18.18 ἀλλοτρίων φθονέειν· δοκέεις δέ μοι εἶναι ἀλήτης
Od.18.19 ὥς περ ἐγών, ὄλβον δὲ θεοὶ μέλλουσιν ὀπάζειν.
Od.18.20 χερσὶ δὲ μή τι λίην προκαλίζεο, μή με χολώσῃς,
Od.18.21 μή σε γέρων περ ἐὼν στῆθος καὶ χείλεα φύρσω
Od.18.22 αἵματος· ἡσυχίη δʼ ἂν ἐμοὶ καὶ μᾶλλον ἔτʼ εἴη
Od.18.23 αὔριον· οὐ μὲν γάρ τί σʼ ὑποστρέψεσθαι ὀΐω
Od.18.24 δεύτερον ἐς μέγαρον Λαερτιάδεω Ὀδυσῆος.
Od.18.25 τὸν δὲ χολωσάμενος προσεφώνεεν Ἶρος ἀλήτης·
Od.18.26 ὢ πόποι, ὡς ὁ μολοβρὸς ἐπιτροχάδην ἀγορεύει,
Od.18.27 γρηῒ καμινοῖ ἶσος· ὃν ἂν κακὰ μητισαίμην
Od.18.28 κόπτων ἀμφοτέρῃσι, χαμαὶ δέ κε πάντας ὀδόντας
Od.18.29 γναθμῶν ἐξελάσαιμι συὸς ὣς ληϊβοτείρης.
Od.18.30 ζῶσαι νῦν, ἵνα πάντες ἐπιγνώωσι καὶ οἵδε
Od.18.31 μαρναμένους· πῶς δʼ ἂν σὺ νεωτέρῳ ἀνδρὶ μάχοιο;
Od.18.32 ὣς οἱ μὲν προπάροιθε θυράων ὑψηλάων
Od.18.33 οὐδοῦ ἔπι ξεστοῦ πανθυμαδὸν ὀκριόωντο.
Od.18.34 τοῖϊν δὲ ξυνέηχʼ ἱερὸν μένος Ἀντινόοιο,
Od.18.35 ἡδὺ δʼ ἄρʼ ἐκγελάσας μετεφώνει μνηστήρεσσιν·
Od.18.36 ὦ φίλοι, οὐ μέν πώ τι πάρος τοιοῦτον ἐτύχθη,
Od.18.37 οἵην τερπωλὴν θεὸς ἤγαγεν ἐς τόδε δῶμα.
Od.18.38 ὁ ξεῖνός τε καὶ Ἶρος ἐρίζετον ἀλλήλοιϊν
Od.18.39 χερσὶ μαχέσσασθαι· ἀλλὰ ξυνελάσσομεν ὦκα.
Od.18.40 ὣς ἔφαθʼ, οἱ δʼ ἄρα πάντες ἀνήϊξαν γελόωντες,
Od.18.41 ἀμφὶ δʼ ἄρα πτωχοὺς κακοείμονας ἠγερέθοντο.
Od.18.42 τοῖσιν δʼ Ἀντίνοος μετέφη, Εὐπείθεος υἱός·
Od.18.43 κέκλυτέ μευ, μνηστῆρες ἀγήνορες, ὄφρα τι εἴπω.
Od.18.44 γαστέρες αἵδʼ αἰγῶν κέατʼ ἐν πυρί, τὰς ἐπὶ δόρπῳ
Od.18.45 κατθέμεθα κνίσης τε καὶ αἵματος ἐμπλήσαντες·
Od.18.46 ὁππότερος δέ κε νικήσῃ κρείσσων τε γένηται,
Od.18.47 τάων ἥν κʼ ἐθέλῃσιν ἀναστὰς αὐτὸς ἑλέσθω·
Od.18.48 αἰεὶ αὖθʼ ἡμῖν μεταδαίσεται, οὐδέ τινʼ ἄλλον
Od.18.49 πτωχὸν ἔσω μίσγεσθαι ἐάσομεν αἰτήσοντα.
Od.18.50 ὣς ἔφατʼ Ἀντίνοος, τοῖσιν δʼ ἐπιήνδανε μῦθος.
Od.18.51 τοῖς δὲ δολοφρονέων μετέφη πολύμητις Ὀδυσσεύς·
Od.18.52 ὦ φίλοι, οὔ πως ἔστι νεωτέρῳ ἀνδρὶ μάχεσθαι
Od.18.53 ἄνδρα γέροντα, δύῃ ἀρημένον· ἀλλά με γαστὴρ
Od.18.54 ὀτρύνει κακοεργός, ἵνα πληγῇσι δαμείω.
Od.18.55 ἀλλʼ ἄγε νῦν μοι πάντες ὀμόσσατε καρτερὸν ὅρκον,
Od.18.56 μή τις ἐπʼ Ἴρῳ ἦρα φέρων ἐμὲ χειρὶ βαρείῃ
Od.18.57 πλήξῃ ἀτασθάλλων, τούτῳ δέ με ἶφι δαμάσσῃ.
Od.18.58 ὣς ἔφαθʼ, οἱ δʼ ἄρα πάντες ἀπώμνυον ὡς ἐκέλευεν.
Od.18.59 αὐτὰρ ἐπεί ῥʼ ὄμοσάν τε τελεύτησάν τε τὸν ὅρκον,
Od.18.60 τοῖς δʼ αὖτις μετέειφʼ ἱερὴ ἲς Τηλεμάχοιο·
Od.18.61 ξεῖνʼ, εἴ σʼ ὀτρύνει κραδίη καὶ θυμὸς ἀγήνωρ
Od.18.62 τοῦτον ἀλέξασθαι, τῶν δʼ ἄλλων μή τινʼ Ἀχαιῶν
Od.18.63 δείδιθʼ, ἐπεὶ πλεόνεσσι μαχήσεται ὅς κέ σε θείνῃ·
Od.18.64 ξεινοδόκος μὲν ἐγών, ἐπὶ δʼ αἰνεῖτον βασιλῆες,
Od.18.65 Ἀντίνοός τε καὶ Εὐρύμαχος, πεπνυμένω ἄμφω.
Od.18.66 ὣς ἔφαθʼ, οἱ δʼ ἄρα πάντες ἐπῄνεον· αὐτὰρ Ὀδυσσεὺς
Od.18.67 ζώσατο μὲν ῥάκεσιν περὶ μήδεα, φαῖνε δὲ μηροὺς
Od.18.68 καλούς τε μεγάλους τε, φάνεν δέ οἱ εὐρέες ὦμοι
Od.18.69 στήθεά τε στιβαροί τε βραχίονες· αὐτὰρ Ἀθήνη
Od.18.70 ἄγχι παρισταμένη μέλεʼ ἤλδανε ποιμένι λαῶν.
Od.18.71 μνηστῆρες δʼ ἄρα πάντες ὑπερφιάλως ἀγάσαντο·
Od.18.72 ὧδε δέ τις εἴπεσκεν ἰδὼν ἐς πλησίον ἄλλον·
Od.18.73 ἦ τάχα Ἶρος Ἄϊρος ἐπίσπαστον κακὸν ἕξει,
Od.18.74 οἵην ἐκ ῥακέων ὁ γέρων ἐπιγουνίδα φαίνει.
Od.18.75 ὣς ἄρʼ ἔφαν, Ἴρῳ δὲ κακῶς ὠρίνετο θυμός.
Od.18.76 ἀλλὰ καὶ ὣς δρηστῆρες ἄγον ζώσαντες ἀνάγκῃ
Od.18.77 δειδιότα· σάρκες δὲ περιτρομέοντο μέλεσσιν.
Od.18.78 Ἀντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζεν·
Od.18.79 νῦν μὲν μήτʼ εἴης, βουγάϊε, μήτε γένοιο,
Od.18.80 εἰ δὴ τοῦτόν γε τρομέεις καὶ δείδιας αἰνῶς,
Od.18.81 ἄνδρα γέροντα, δύῃ ἀρημένον, ἥ μιν ἱκάνει.
Od.18.82 ἀλλʼ ἔκ τοι ἐρέω, τὸ δὲ καὶ τετελεσμένον ἔσται·
Od.18.83 αἴ κέν σʼ οὗτος νικήσῃ κρείσσων τε γένηται,
Od.18.84 πέμψω σʼ ἤπειρόνδε, βαλὼν ἐν νηὶ μελαίνῃ,
Od.18.85 εἰς Ἔχετον βασιλῆα, βροτῶν δηλήμονα πάντων,
Od.18.86 ὅς κʼ ἀπὸ ῥῖνα τάμῃσι καὶ οὔατα νηλέϊ χαλκῷ,
Od.18.87 μήδεά τʼ ἐξερύσας δώῃ κυσὶν ὠμὰ δάσασθαι.
Od.18.88 ὣς φάτο, τῷ δʼ ἔτι μᾶλλον ὑπὸ τρόμος ἔλλαβε γυῖα.
Od.18.89 ἐς μέσσον δʼ ἄναγον· τὼ δʼ ἄμφω χεῖρας ἀνέσχον.
Od.18.90 δὴ τότε μερμήριξε πολύτλας δῖος Ὀδυσσεὺς
Od.18.91 ἢ ἐλάσειʼ ὥς μιν ψυχὴ λίποι αὖθι πεσόντα,
Od.18.92 ἦέ μιν ἦκʼ ἐλάσειε τανύσσειέν τʼ ἐπὶ γαίῃ.
Od.18.93 ὧδε δέ οἱ φρονέοντι δοάσσατο κέρδιον εἶναι,
Od.18.94 ἦκʼ ἐλάσαι, ἵνα μή μιν ἐπιφρασσαίατʼ Ἀχαιοί.
Od.18.95 δὴ τότʼ ἀνασχομένω ὁ μὲν ἤλασε δεξιὸν ὦμον
Od.18.96 Ἶρος, ὁ δʼ αὐχένʼ ἔλασσεν ὑπʼ οὔατος, ὀστέα δʼ εἴσω
Od.18.97 ἔθλασεν· αὐτίκα δʼ ἦλθε κατὰ στόμα φοίνιον αἷμα,
Od.18.98 κὰδ δʼ ἔπεσʼ ἐν κονίῃσι μακών, σὺν δʼ ἤλασʼ ὀδόντας
Od.18.99 λακτίζων ποσὶ γαῖαν· ἀτὰρ μνηστῆρες ἀγαυοὶ
Od.18.100 χεῖρας ἀνασχόμενοι γέλῳ ἔκθανον. αὐτὰρ Ὀδυσσεὺς
Od.18.101 ἕλκε διὲκ προθύροιο λαβὼν ποδός, ὄφρʼ ἵκετʼ αὐλήν,
Od.18.102 αἰθούσης τε θύρας· καί μιν ποτὶ ἑρκίον αὐλῆς
Od.18.103 εἷσεν ἀνακλίνας· σκῆπτρον δέ οἱ ἔμβαλε χειρί,
Od.18.104 καί μιν φωνήσας ἔπεα πτερόεντα προσηύδα·
Od.18.105 ἐνταυθοῖ νῦν ἧσο σύας τε κύνας τʼ ἀπερύκων,
Od.18.106 μηδὲ σύ γε ξείνων καὶ πτωχῶν κοίρανος εἶναι
Od.18.107 λυγρὸς ἐών, μή πού τι κακὸν καὶ μεῖζον ἐπαύρῃ.
Od.18.108 ἦ ῥα καὶ ἀμφʼ ὤμοισιν ἀεικέα βάλλετο πήρην,
Od.18.109 πυκνὰ ῥωγαλέην· ἐν δὲ στρόφος ἦεν ἀορτήρ.
Od.18.110 ἂψ δʼ ὅ γʼ ἐπʼ οὐδὸν ἰὼν κατʼ ἄρʼ ἕζετο· τοὶ δʼ ἴσαν εἴσω
Od.18.111 ἡδὺ γελώοντες καὶ δεικανόωντʼ ἐπέεσσι·
Od.18.112 Ζεύς τοι δοίη, ξεῖνε, καὶ ἀθάνατοι θεοὶ ἄλλοι,
Od.18.113 ὅττι μάλιστʼ ἐθέλεις καί τοι φίλον ἔπλετο θυμῷ,
Od.18.114 ὃς τοῦτον τὸν ἄναλτον ἀλητεύειν ἀπέπαυσας
Od.18.115 ἐν δήμῳ· τάχα γάρ μιν ἀνάξομεν ἤπειρόνδε
Od.18.116 εἰς Ἔχετον βασιλῆα, βροτῶν δηλήμονα πάντων.
Od.18.117 ὣς ἄρʼ ἔφαν, χαῖρεν δὲ κλεηδόνι δῖος Ὀδυσσεύς.
Od.18.118 Ἀντίνοος δʼ ἄρα οἱ μεγάλην παρὰ γαστέρα θῆκεν,
Od.18.119 ἐμπλείην κνίσης τε καὶ αἵματος· Ἀμφίνομος δὲ
Od.18.120 ἄρτους ἐκ κανέοιο δύω παρέθηκεν ἀείρας
Od.18.121 καὶ δέπαϊ χρυσέῳ δειδίσκετο, φώνησέν τε·
Od.18.122 χαῖρε, πάτερ ὦ ξεῖνε, γένοιτό τοι ἔς περ ὀπίσσω
Od.18.123 ὄλβος· ἀτὰρ μὲν νῦν γε κακοῖς ἔχεαι πολέεσσι.
Od.18.124 τὸν δʼ ἀπαμειβόμενος προσέφη πολύμητις Ὀδυσσεύς·
Od.18.125 Ἀμφίνομʼ, ἦ μάλα μοι δοκέεις πεπνυμένος εἶναι·
Od.18.126 τοίου γὰρ καὶ πατρός, ἐπεὶ κλέος ἐσθλὸν ἄκουον,
Od.18.127 Νῖσον Δουλιχιῆα ἐΰν τʼ ἔμεν ἀφνειόν τε·
Od.18.128 τοῦ σʼ ἔκ φασι γενέσθαι, ἐπητῇ δʼ ἀνδρὶ ἔοικας.
Od.18.129 τοὔνεκά τοι ἐρέω, σὺ δὲ σύνθεο καί μευ ἄκουσον·
Od.18.130 οὐδὲν ἀκιδνότερον γαῖα τρέφει ἀνθρώποιο,
Od.18.131 πάντων ὅσσα τε γαῖαν ἔπι πνείει τε καὶ ἕρπει.
Od.18.132 οὐ μὲν γάρ ποτέ φησι κακὸν πείσεσθαι ὀπίσσω,
Od.18.133 ὄφρʼ ἀρετὴν παρέχωσι θεοὶ καὶ γούνατʼ ὀρώρῃ·
Od.18.134 ἀλλʼ ὅτε δὴ καὶ λυγρὰ θεοὶ μάκαρες τελέσωσι,
Od.18.135 καὶ τὰ φέρει ἀεκαζόμενος τετληότι θυμῷ·
Od.18.136 τοῖος γὰρ νόος ἐστὶν ἐπιχθονίων ἀνθρώπων
Od.18.137 οἷον ἐπʼ ἦμαρ ἄγησι πατὴρ ἀνδρῶν τε θεῶν τε.
Od.18.138 καὶ γὰρ ἐγώ ποτʼ ἔμελλον ἐν ἀνδράσιν ὄλβιος εἶναι,
Od.18.139 πολλὰ δʼ ἀτάσθαλʼ ἔρεξα βίῃ καὶ κάρτεϊ εἴκων,
Od.18.140 πατρί τʼ ἐμῷ πίσυνος καὶ ἐμοῖσι κασιγνήτοισι.
Od.18.141 τῷ μή τίς ποτε πάμπαν ἀνὴρ ἀθεμίστιος εἴη,
Od.18.142 ἀλλʼ ὅ γε σιγῇ δῶρα θεῶν ἔχοι, ὅττι διδοῖεν.
Od.18.143 οἷʼ ὁρόω μνηστῆρας ἀτάσθαλα μηχανόωντας,
Od.18.144 κτήματα κείροντας καὶ ἀτιμάζοντας ἄκοιτιν
Od.18.145 ἀνδρός, ὃν οὐκέτι φημὶ φίλων καὶ πατρίδος αἴης
Od.18.146 δηρὸν ἀπέσσεσθαι· μάλα δὲ σχεδόν. ἀλλά σε δαίμων
Od.18.147 οἴκαδʼ ὑπεξαγάγοι, μηδʼ ἀντιάσειας ἐκείνῳ,
Od.18.148 ὁππότε νοστήσειε φίλην ἐς πατρίδα γαῖαν·
Od.18.149 οὐ γὰρ ἀναιμωτί γε διακρινέεσθαι ὀΐω
Od.18.150 μνηστῆρας καὶ κεῖνον, ἐπεί κε μέλαθρον ὑπέλθῃ.
Od.18.151 ὣς φάτο, καὶ σπείσας ἔπιεν μελιηδέα οἶνον,
Od.18.152 ἂψ δʼ ἐν χερσὶν ἔθηκε δέπας κοσμήτορι λαῶν.
Od.18.153 αὐτὰρ ὁ βῆ διὰ δῶμα φίλον τετιημένος ἦτορ,
Od.18.154 νευστάζων κεφαλῇ· δὴ γὰρ κακὸν ὄσσετο θυμός.
Od.18.155 ἀλλʼ οὐδʼ ὣς φύγε κῆρα· πέδησε δὲ καὶ τὸν Ἀθήνη
Od.18.156 Τηλεμάχου ὑπὸ χερσὶ καὶ ἔγχεϊ ἶφι δαμῆναι.
Od.18.157 ἂψ δʼ αὖτις κατʼ ἄρʼ ἕζετʼ ἐπὶ θρόνου ἔνθεν ἀνέστη.
Od.18.158 τῇ δʼ ἄρʼ ἐπὶ φρεσὶ θῆκε θεὰ γλαυκῶπις Ἀθήνη,
Od.18.159 κούρῃ Ἰκαρίοιο, περίφρονι Πηνελοπείῃ,
Od.18.160 μνηστήρεσσι φανῆναι, ὅπως πετάσειε μάλιστα
Od.18.161 θυμὸν μνηστήρων ἰδὲ τιμήεσσα γένοιτο
Od.18.162 μᾶλλον πρὸς πόσιός τε καὶ υἱέος ἢ πάρος ἦεν.
Od.18.163 ἀχρεῖον δʼ ἐγέλασσεν ἔπος τʼ ἔφατʼ ἔκ τʼ ὀνόμαζεν·
Od.18.164 Εὐρυνόμη, θυμός μοι ἐέλδεται, οὔ τι πάρος γε,
Od.18.165 μνηστήρεσσι φανῆναι, ἀπεχθομένοισί περ ἔμπης·
Od.18.166 παιδὶ δέ κεν εἴποιμι ἔπος, τό κε κέρδιον εἴη,
Od.18.167 μὴ πάντα μνηστῆρσιν ὑπερφιάλοισιν ὁμιλεῖν,
Od.18.168 οἵ τʼ εὖ μὲν βάζουσι, κακῶς δʼ ὄπιθεν φρονέουσι.
Od.18.169 τὴν δʼ αὖτʼ Εὐρυνόμη ταμίη πρὸς μῦθον ἔειπεν·
Od.18.170 ναὶ δὴ ταῦτά γε πάντα, τέκος, κατὰ μοῖραν ἔειπες.
Od.18.171 ἀλλʼ ἴθι καὶ σῷ παιδὶ ἔπος φάο μηδʼ ἐπίκευθε,
Od.18.172 χρῶτʼ ἀπονιψαμένη καὶ ἐπιχρίσασα παρειάς·
Od.18.173 μηδʼ οὕτω δακρύοισι πεφυρμένη ἀμφὶ πρόσωπα
Od.18.174 ἔρχευ, ἐπεὶ κάκιον πενθήμεναι ἄκριτον αἰεί.
Od.18.175 ἤδη μὲν γάρ τοι παῖς τηλίκος, ὃν σὺ μάλιστα
Od.18.176 ἠρῶ ἀθανάτοισι γενειήσαντα ἰδέσθαι.
Od.18.177 τὴν δʼ αὖτε προσέειπε περίφρων Πηνελόπεια·
Od.18.178 Εὐρυνόμη, μὴ ταῦτα παραύδα, κηδομένη περ,
Od.18.179 χρῶτʼ ἀπονίπτεσθαι καὶ ἐπιχρίεσθαι ἀλοιφῇ·
Od.18.180 ἀγλαΐην γὰρ ἐμοί γε θεοί, τοὶ Ὄλυμπον ἔχουσιν,
Od.18.181 ὤλεσαν, ἐξ οὗ κεῖνος ἔβη κοίλῃς ἐνὶ νηυσίν.
Od.18.182 ἀλλά μοι Αὐτονόην τε καὶ Ἱπποδάμειαν ἄνωχθι
Od.18.183 ἐλθέμεν, ὄφρα κέ μοι παρστήετον ἐν μεγάροισιν·
Od.18.184 οἴη δʼ οὐκ εἴσειμι μετʼ ἀνέρας· αἰδέομαι γάρ.
Od.18.185 ὣς ἄρʼ ἔφη, γρηῢς δὲ διὲκ μεγάροιο βεβήκει
Od.18.186 ἀγγελέουσα γυναιξὶ καὶ ὀτρυνέουσα νέεσθαι.
Od.18.187 ἔνθʼ αὖτʼ ἄλλʼ ἐνόησε θεὰ γλαυκῶπις Ἀθήνη·
Od.18.188 κούρῃ Ἰκαρίοιο κατὰ γλυκὺν ὕπνον ἔχευεν,
Od.18.189 εὗδε δʼ ἀνακλινθεῖσα, λύθεν δέ οἱ ἅψεα πάντα
Od.18.190 αὐτοῦ ἐνὶ κλιντῆρι· τέως δʼ ἄρα δῖα θεάων
Od.18.191 ἄμβροτα δῶρα δίδου, ἵνα μιν θησαίατʼ Ἀχαιοί.
Od.18.192 κάλλεϊ μέν οἱ πρῶτα προσώπατα καλὰ κάθηρεν
Od.18.193 ἀμβροσίῳ, οἵῳ περ ἐϋστέφανος Κυθέρεια
Od.18.194 χρίεται, εὖτʼ ἂν ἴῃ Χαρίτων χορὸν ἱμερόεντα·
Od.18.195 καί μιν μακροτέρην καὶ πάσσονα θῆκεν ἰδέσθαι,
Od.18.196 λευκοτέρην δʼ ἄρα μιν θῆκε πριστοῦ ἐλέφαντος.
Od.18.197 ἡ μὲν ἄρʼ ὣς ἔρξασʼ ἀπεβήσετο δῖα θεάων,
Od.18.198 ἦλθον δʼ ἀμφίπολοι λευκώλενοι ἐκ μεγάροιο
Od.18.199 φθόγγῳ ἐπερχόμεναι· τὴν δὲ γλυκὺς ὕπνος ἀνῆκε,
Od.18.200 καί ῥʼ ἀπομόρξατο χερσὶ παρειὰς φώνησέν τε·
Od.18.201 ἦ με μάλʼ αἰνοπαθῆ μαλακὸν περὶ κῶμʼ ἐκάλυψεν.
Od.18.202 αἴθε μοι ὣς μαλακὸν θάνατον πόροι Ἄρτεμις ἁγνὴ
Od.18.203 αὐτίκα νῦν, ἵνα μηκέτʼ ὀδυρομένη κατὰ θυμὸν
Od.18.204 αἰῶνα φθινύθω, πόσιος ποθέουσα φίλοιο
Od.18.205 παντοίην ἀρετήν, ἐπεὶ ἔξοχος ἦεν Ἀχαιῶν.
Od.18.206 ὣς φαμένη κατέβαινʼ ὑπερώϊα σιγαλόεντα,
Od.18.207 οὐκ οἴη· ἅμα τῇ γε καὶ ἀμφίπολοι δύʼ ἕποντο.
Od.18.208 ἡ δʼ ὅτε δὴ μνηστῆρας ἀφίκετο δῖα γυναικῶν,
Od.18.209 στῆ ῥα παρὰ σταθμὸν τέγεος πύκα ποιητοῖο,
Od.18.210 ἄντα παρειάων σχομένη λιπαρὰ κρήδεμνα·
Od.18.211 ἀμφίπολος δʼ ἄρα οἱ κεδνὴ ἑκάτερθε παρέστη.
Od.18.212 τῶν δʼ αὐτοῦ λύτο γούνατʼ, ἔρῳ δʼ ἄρα θυμὸν ἔθελχθεν,
Od.18.213 πάντες δʼ ἠρήσαντο παραὶ λεχέεσσι κλιθῆναι.
Od.18.214 ἡ δʼ αὖ Τηλέμαχον προσεφώνεεν, ὃν φίλον υἱόν·
Od.18.215 Τηλέμαχʼ, οὐκέτι τοι φρένες ἔμπεδοι οὐδὲ νόημα·
Od.18.216 παῖς ἔτʼ ἐὼν καὶ μᾶλλον ἐνὶ φρεσὶ κέρδεʼ ἐνώμας·
Od.18.217 νῦν δʼ, ὅτε δὴ μέγας ἐσσὶ καὶ ἥβης μέτρον ἱκάνεις,
Od.18.218 καί κέν τις φαίη γόνον ἔμμεναι ὀλβίου ἀνδρός,
Od.18.219 ἐς μέγεθος καὶ κάλλος ὁρώμενος, ἀλλότριος φώς,
Od.18.220 οὐκέτι τοι φρένες εἰσὶν ἐναίσιμοι οὐδὲ νόημα.
Od.18.221 οἷον δὴ τόδε ἔργον ἐνὶ μεγάροισιν ἐτύχθη,
Od.18.222 ὃς τὸν ξεῖνον ἔασας ἀεικισθήμεναι οὕτως.
Od.18.223 πῶς νῦν, εἴ τι ξεῖνος ἐν ἡμετέροισι δόμοισιν
Od.18.224 ἥμενος ὧδε πάθοι ῥυστακτύος ἐξ ἀλεγεινῆς;
Od.18.225 σοί κʼ αἶσχος λώβη τε μετʼ ἀνθρώποισι πέλοιτο.
Od.18.226 τὴν δʼ αὖ Τηλέμαχος πεπνυμένος ἀντίον ηὔδα·
Od.18.227 μῆτερ ἐμή, τὸ μὲν οὔ σε νεμεσσῶμαι κεχολῶσθαι·
Od.18.228 αὐτὰρ ἐγὼ θυμῷ νοέω καὶ οἶδα ἕκαστα,
Od.18.229 ἐσθλά τε καὶ τὰ χέρεια· πάρος δʼ ἔτι νήπιος ἦα.
Od.18.230 ἀλλά τοι οὐ δύναμαι πεπνυμένα πάντα νοῆσαι·
Od.18.231 ἐκ γάρ με πλήσσουσι παρήμενοι ἄλλοθεν ἄλλος
Od.18.232 οἵδε κακὰ φρονέοντες, ἐμοὶ δʼ οὐκ εἰσὶν ἀρωγοί.
Od.18.233 οὐ μέν τοι ξείνου γε καὶ Ἴρου μῶλος ἐτύχθη
Od.18.234 μνηστήρων ἰότητι, βίῃ δʼ ὅ γε φέρτερος ἦεν.
Od.18.235 αἲ γάρ, Ζεῦ τε πάτερ καὶ Ἀθηναίη καὶ Ἄπολλον,
Od.18.236 οὕτω νῦν μνηστῆρες ἐν ἡμετέροισι δόμοισι
Od.18.237 νεύοιεν κεφαλὰς δεδμημένοι, οἱ μὲν ἐν αὐλῇ,
Od.18.238 οἱ δʼ ἔντοσθε δόμοιο, λελῦτο δὲ γυῖα ἑκάστου,
Od.18.239 ὡς νῦν Ἶρος κεῖνος ἐπʼ αὐλείῃσι θύρῃσιν
Od.18.240 ἧσται νευστάζων κεφαλῇ, μεθύοντι ἐοικώς,
Od.18.241 οὐδʼ ὀρθὸς στῆναι δύναται ποσὶν οὐδὲ νέεσθαι
Od.18.242 οἴκαδʼ, ὅπη οἱ νόστος, ἐπεὶ φίλα γυῖα λέλυνται.
Od.18.243 ὣς οἱ μὲν τοιαῦτα πρὸς ἀλλήλους ἀγόρευον·
Od.18.244 Εὐρύμαχος δʼ ἐπέεσσι προσηύδα Πηνελόπειαν·
Od.18.245 κούρη Ἰκαρίοιο, περίφρον Πηνελόπεια,
Od.18.246 εἰ πάντες σε ἴδοιεν ἀνʼ Ἴασον Ἄργος Ἀχαιοί,
Od.18.247 πλέονές κε μνηστῆρες ἐν ὑμετέροισι δόμοισιν
Od.18.248 ἠῶθεν δαινύατʼ, ἐπεὶ περίεσσι γυναικῶν
Od.18.249 εἶδός τε μέγεθός τε ἰδὲ φρένας ἔνδον ἐΐσας.
Od.18.250 τὸν δʼ ἠμείβετʼ ἔπειτα περίφρων Πηνελόπεια·
Od.18.251 Εὐρύμαχʼ, ἦ τοι ἐμὴν ἀρετὴν εἶδός τε δέμας τε
Od.18.252 ὤλεσαν ἀθάνατοι, ὅτε Ἴλιον εἰσανέβαινον
Od.18.253 Ἀργεῖοι, μετὰ τοῖσι δʼ ἐμὸς πόσις ᾖεν Ὀδυσσεύς.
Od.18.254 εἰ κεῖνός γʼ ἐλθὼν τὸν ἐμὸν βίον ἀμφιπολεύοι,
Od.18.255 μεῖζόν κε κλέος εἴη ἐμὸν καὶ κάλλιον οὕτως.
Od.18.256 νῦν δʼ ἄχομαι· τόσα γάρ μοι ἐπέσσευεν κακὰ δαίμων.
Od.18.257 ἦ μὲν δὴ ὅτε τʼ ᾖε λιπὼν κάτα πατρίδα γαῖαν,
Od.18.258 δεξιτερὴν ἐπὶ καρπῷ ἑλὼν ἐμὲ χεῖρα προσηύδα·
Od.18.259 ὦ γύναι, οὐ γὰρ ὀΐω ἐϋκνήμιδας Ἀχαιοὺς
Od.18.260 ἐκ Τροίης εὖ πάντας ἀπήμονας ἀπονέεσθαι·
Od.18.261 καὶ γὰρ Τρῶάς φασι μαχητὰς ἔμμεναι ἄνδρας,
Od.18.262 ἠμὲν ἀκοντιστὰς ἠδὲ ῥυτῆρας ὀϊστῶν
Od.18.263 ἵππων τʼ ὠκυπόδων ἐπιβήτορας, οἵ κε τάχιστα
Od.18.264 ἔκριναν μέγα νεῖκος ὁμοιΐου πολέμοιο.
Od.18.265 τῷ οὐκ οἶδʼ ἤ κέν μʼ ἀνέσει θεός, ἦ κεν ἁλώω
Od.18.266 αὐτοῦ ἐνὶ Τροίῃ· σοὶ δʼ ἐνθάδε πάντα μελόντων.
Od.18.267 μεμνῆσθαι πατρὸς καὶ μητέρος ἐν μεγάροισιν
Od.18.268 ὡς νῦν, ἢ ἔτι μᾶλλον ἐμεῦ ἀπονόσφιν ἐόντος·
Od.18.269 αὐτὰρ ἐπὴν δὴ παῖδα γενειήσαντα ἴδηαι,
Od.18.270 γήμασθʼ ᾧ κʼ ἐθέλῃσθα, τεὸν κατὰ δῶμα λιποῦσα.
Od.18.271 κεῖνος τὼς ἀγόρευε· τὰ δὴ νῦν πάντα τελεῖται.
Od.18.272 νὺξ δʼ ἔσται ὅτε δὴ στυγερὸς γάμος ἀντιβολήσει
Od.18.273 οὐλομένης ἐμέθεν, τῆς τε Ζεὺς ὄλβον ἀπηύρα.
Od.18.274 ἀλλὰ τόδʼ αἰνὸν ἄχος κραδίην καὶ θυμὸν ἱκάνει·
Od.18.275 μνηστήρων οὐχ ἥδε δίκη τὸ πάροιθε τέτυκτο·
Od.18.276 οἵ τʼ ἀγαθήν τε γυναῖκα καὶ ἀφνειοῖο θύγατρα
Od.18.277 μνηστεύειν ἐθέλωσι καὶ ἀλλήλοις ἐρίσωσιν,
Od.18.278 αὐτοὶ τοί γʼ ἀπάγουσι βόας καὶ ἴφια μῆλα,
Od.18.279 κούρης δαῖτα φίλοισι, καὶ ἀγλαὰ δῶρα διδοῦσιν·
Od.18.280 ἀλλʼ οὐκ ἀλλότριον βίοτον νήποινον ἔδουσιν.
Od.18.281 ὣς φάτο, γήθησεν δὲ πολύτλας δῖος Ὀδυσσεύς,
Od.18.282 οὕνεκα τῶν μὲν δῶρα παρέλκετο, θέλγε δὲ θυμὸν
Od.18.283 μειλιχίοις ἐπέεσσι, νόος δέ οἱ ἄλλα μενοίνα.
Od.18.284 τὴν δʼ αὖτʼ Ἀντίνοος προσέφη, Εὐπείθεος υἱός,
Od.18.285 κούρη Ἰκαρίοιο, περίφρον Πηνελόπεια,
Od.18.286 δῶρα μὲν ὅς κʼ ἐθέλῃσιν Ἀχαιῶν ἐνθάδʼ ἐνεῖκαι,
Od.18.287 δέξασθʼ. οὐ γὰρ καλὸν ἀνήνασθαι δόσιν ἐστίν·
Od.18.288 ἡμεῖς δʼ οὔτʼ ἐπὶ ἔργα πάρος γʼ ἴμεν οὔτε πῃ ἄλλῃ,
Od.18.289 πρίν γέ σε τῷ γήμασθαι Ἀχαιῶν ὅς τις ἄριστος.
Od.18.290 ὣς ἔφατʼ Ἀντίνοος, τοῖσιν δʼ ἐπιήνδανε μῦθος·
Od.18.291 δῶρα δʼ ἄρʼ οἰσέμεναι πρόεσαν κήρυκα ἕκαστος.
Od.18.292 Ἀντινόῳ μὲν ἔνεικε μέγαν περικαλλέα πέπλον,
Od.18.293 ποικίλον· ἐν δʼ ἀρʼ ἔσαν περόναι δυοκαίδεκα πᾶσαι
Od.18.294 χρύσειαι, κληῗσιν ἐϋγνάμπτοις ἀραρυῖαι.
Od.18.295 ὅρμον δʼ Εὐρυμάχῳ πολυδαίδαλον αὐτίκʼ ἔνεικε.
Od.18.296 χρύσεον, ἠλέκτροισιν ἐερμένον ἠέλιον ὥς.
Od.18.297 ἕρματα δʼ Εὐρυδάμαντι δύω θεράποντες ἔνεικαν,
Od.18.298 τρίγληνα μορόεντα· χάρις δʼ ἀπελάμπετο πολλή.
Od.18.299 ἐκ δʼ ἄρα Πεισάνδροιο Πολυκτορίδαο ἄνακτος
Od.18.300 ἴσθμιον ἤνεικεν θεράπων, περικαλλὲς ἄγαλμα.
Od.18.301 ἄλλο δʼ ἄρʼ ἄλλος δῶρον Ἀχαιῶν καλὸν ἔνεικεν.
Od.18.302 ἡ μὲν ἔπειτʼ ἀνέβαινʼ ὑπερώϊα δῖα γυναικῶν,
Od.18.303 τῇ δʼ ἄρʼ ἅμʼ ἀμφίπολοι ἔφερον περικαλλέα δῶρα
Od.18.304 οἱ δʼ εἰς ὀρχηστύν τε καὶ ἱμερόεσσαν ἀοιδὴν
Od.18.305 τρεψάμενοι τέρποντο, μένον δʼ ἐπὶ ἕσπερον ἐλθεῖν.
Od.18.306 τοῖσι δὲ τερπομένοισι μέλας ἐπὶ ἕσπερος ἦλθεν.
Od.18.307 αὐτίκα λαμπτῆρας τρεῖς ἵστασαν ἐν μεγάροισιν,
Od.18.308 ὄφρα φαείνοιεν· περὶ δὲ ξύλα κάγκανα θῆκαν,
Od.18.309 αὖα πάλαι, περίκηλα, νέον κεκεασμένα χαλκῷ,
Od.18.310 καὶ δαΐδας μετέμισγον· ἀμοιβηδὶς δʼ ἀνέφαινον
Od.18.311 δμῳαὶ Ὀδυσσῆος ταλασίφρονος. αὐτὰρ ὁ τῇσιν
Od.18.312 αὐτὸς διογενῆς μετέφη πολύμητις Ὀδυσσεύς·
Od.18.313 δμῳαὶ Ὀδυσσῆος, δὴν οἰχομένοιο ἄνακτος,
Od.18.314 ἔρχεσθε πρὸς δώμαθʼ, ἵνʼ αἰδοίη βασίλεια·
Od.18.315 τῇ δὲ παρʼ ἠλάκατα στροφαλίζετε, τέρπετε δʼ αὐτὴν
Od.18.316 ἥμεναι ἐν μεγάρῳ, ἢ εἴρια πείκετε χερσίν·
Od.18.317 αὐτὰρ ἐγὼ τούτοισι φάος πάντεσσι παρέξω.
Od.18.318 ἤν περ γάρ κʼ ἐθέλωσιν ἐΰθρονον Ἠῶ μίμνειν,
Od.18.319 οὔ τί με νικήσουσι· πολυτλήμων δὲ μάλʼ εἰμί.
Od.18.320 ὣς ἔφαθʼ, αἱ δʼ ἐγέλασσαν, ἐς ἀλλήλας δὲ ἴδοντο.
Od.18.321 τὸν δʼ αἰσχρῶς ἐνένιπε Μελανθὼ καλλιπάρῃος,
Od.18.322 τὴν Δολίος μὲν ἔτικτε, κόμισσε δὲ Πηνελόπεια,
Od.18.323 παῖδα δὲ ὣς ἀτίταλλε, δίδου δʼ ἄρʼ ἀθύρματα θυμῷ·
Od.18.324 ἀλλʼ οὐδʼ ὣς ἔχε πένθος ἐνὶ φρεσὶ Πηνελοπείης,
Od.18.325 ἀλλʼ ἥ γʼ Εὐρυμάχῳ μισγέσκετο καὶ φιλέεσκεν.
Od.18.326 ἥ ῥʼ Ὀδυσῆʼ ἐνένιπεν ὀνειδείοις ἐπέεσσιν·
Od.18.327 ξεῖνε τάλαν, σύ γέ τις φρένας ἐκπεπαταγμένος ἐσσί,
Od.18.328 οὐδʼ ἐθέλεις εὕδειν χαλκήϊον ἐς δόμον ἐλθών,
Od.18.329 ἠέ που ἐς λέσχην, ἀλλʼ ἐνθάδε πόλλʼ ἀγορεύεις,
Od.18.330 θαρσαλέως πολλοῖσι μετʼ ἀνδράσιν, οὐδέ τι θυμῷ
Od.18.331 ταρβεῖς· ἦ ῥά σε οἶνος ἔχει φρένας, ἤ νύ τοι αἰεὶ
Od.18.332 τοιοῦτος νόος ἐστίν· ὃ καὶ μεταμώνια βάζεις.
Od.18.333 ἦ ἀλύεις, ὅτι Ἶρον ἐνίκησας τὸν ἀλήτην;
Od.18.334 μή τίς τοι τάχα Ἴρου ἀμείνων ἄλλος ἀναστῇ,
Od.18.335 ὅς τίς σʼ ἀμφὶ κάρη κεκοπὼς χερσὶ στιβαρῇσι
Od.18.336 δώματος ἐκπέμψῃσι, φορύξας αἵματι πολλῷ.
Od.18.337 τὴν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Od.18.338 ἦ τάχα Τηλεμάχῳ ἐρέω, κύον, οἷʼ ἀγορεύεις,
Od.18.339 κεῖσʼ ἐλθών, ἵνα σʼ αὖθι διὰ μελεϊστὶ τάμῃσιν.
Od.18.340 ὣς εἰπὼν ἐπέεσσι διεπτοίησε γυναῖκας.
Od.18.341 βὰν δʼ ἴμεναι διὰ δῶμα, λύθεν δʼ ὑπὸ γυῖα ἑκάστης
Od.18.342 ταρβοσύνῃ· φὰν γάρ μιν ἀληθέα μυθήσασθαι.
Od.18.343 αὐτὰρ ὁ πὰρ λαμπτῆρσι φαείνων αἰθομένοισιν
Od.18.344 ἑστήκειν ἐς πάντας ὁρώμενος· ἄλλα δέ οἱ κῆρ
Od.18.345 ὥρμαινε φρεσὶν ᾗσιν, ἅ ῥʼ οὐκ ἀτέλεστα γένοντο.
Od.18.346 μνηστῆρας δʼ οὐ πάμπαν ἀγήνορας εἴα Ἀθήνη
Od.18.347 λώβης ἴσχεσθαι θυμαλγέος, ὄφρʼ ἔτι μᾶλλον
Od.18.348 δύη ἄχος κραδίην Λαερτιάδεω Ὀδυσῆος.
Od.18.349 τοῖσιν δʼ Εὐρύμαχος, Πολύβου πάϊς, ἦρχʼ ἀγορεύειν,
Od.18.350 κερτομέων Ὀδυσῆα· γέλω δʼ ἑτάροισιν ἔτευχε.
Od.18.351 κέκλυτέ μευ, μνηστῆρες ἀγακλειτῆς βασιλείης,
Od.18.352 ὄφρʼ εἴπω τά με θυμὸς ἐνὶ στήθεσσι κελεύει.
Od.18.353 οὐκ ἀθεεὶ ὅδʼ ἀνὴρ Ὀδυσήϊον ἐς δόμον ἵκει·
Od.18.354 ἔμπης μοι δοκέει δαίδων σέλας ἔμμεναι αὐτοῦ
Od.18.355 κὰκ κεφαλῆς, ἐπεὶ οὔ οἱ ἔνι τρίχες οὐδʼ ἠβαιαί.
Od.18.356 ἦ ῥʼ, ἅμα τε προσέειπεν Ὀδυσσῆα πτολίπορθον·
Od.18.357 ξεῖνʼ, ἦ ἄρ κʼ ἐθέλοις θητευέμεν, εἴ σʼ ἀνελοίμην,
Od.18.358 ἀγροῦ ἐπʼ ἐσχατιῆς—μισθὸς δέ τοι ἄρκιος ἔσται—
Od.18.359 αἱμασιάς τε λέγων καὶ δένδρεα μακρὰ φυτεύων;
Od.18.360 ἔνθα κʼ ἐγὼ σῖτον μὲν ἐπηετανὸν παρέχοιμι,
Od.18.361 εἵματα δʼ ἀμφιέσαιμι ποσίν θʼ ὑποδήματα δοίην.
Od.18.362 ἀλλʼ ἐπεὶ οὖν δὴ ἔργα κάκʼ ἔμμαθες, οὐκ ἐθελήσεις
Od.18.363 ἔργον ἐποίχεσθαι, ἀλλὰ πτώσσειν κατὰ δῆμον
Od.18.364 βούλεαι, ὄφρʼ ἄν ἔχῃς βόσκειν σὴν γαστέρʼ ἄναλτον.
Od.18.365 τὸν δʼ ἀπαμειβόμενος προσέφη πολύμητις Ὀδυσσεύς·
Od.18.366 Εὐρύμαχʼ, εἰ γὰρ νῶϊν ἔρις ἔργοιο γένοιτο
Od.18.367 ὥρῃ ἐν εἰαρινῇ, ὅτε τʼ ἤματα μακρὰ πέλονται,
Od.18.368 ἐν ποίῃ, δρέπανον μὲν ἐγὼν εὐκαμπὲς ἔχοιμι,
Od.18.369 καὶ δὲ σὺ τοῖον ἔχοις, ἵνα πειρησαίμεθα ἔργου
Od.18.370 νήστιες ἄχρι μάλα κνέφαος, ποίη δὲ παρείη.
Od.18.371 εἰ δʼ αὖ καὶ βόες εἶεν ἐλαυνέμεν, οἵ περ ἄριστοι,
Od.18.372 αἴθωνες, μεγάλοι, ἄμφω κεκορηότε ποίης,
Od.18.373 ἥλικες, ἰσοφόροι, τῶν τε σθένος οὐκ ἀλαπαδνόν,
Od.18.374 τετράγυον δʼ εἴη, εἴκοι δʼ ὑπὸ βῶλος ἀρότρῳ·
Od.18.375 τῷ κέ μʼ ἴδοις, εἰ ὦλκα διηνεκέα προταμοίμην.
Od.18.376 εἰ δʼ αὖ καὶ πόλεμόν ποθεν ὁρμήσειε Κρονίων
Od.18.377 σήμερον, αὐτὰρ ἐμοὶ σάκος εἴη καὶ δύο δοῦρε
Od.18.378 καὶ κυνέη πάγχαλκος, ἐπὶ κροτάφοις ἀραρυῖα,
Od.18.379 τῷ κέ μʼ ἴδοις πρώτοισιν ἐνὶ προμάχοισι μιγέντα,
Od.18.380 οὐδʼ ἄν μοι τὴν γαστέρʼ ὀνειδίζων ἀγορεύοις.
Od.18.381 ἀλλὰ μάλʼ ὑβρίξεις, καί τοι νόος ἐστὶν ἀπηνής·
Od.18.382 καί πού τις δοκέεις μέγας ἔμμεναι ἠδὲ κραταιός,
Od.18.383 οὕνεκα πὰρ παύροισι καὶ οὐκ ἀγαθοῖσιν ὁμιλεῖς.
Od.18.384 εἰ δʼ Ὀδυσεὺς ἔλθοι καὶ ἵκοιτʼ ἐς πατρίδα γαῖαν,
Od.18.385 αἶψά κέ τοι τὰ θύρετρα, καὶ εὐρέα περ μάλʼ ἐόντα,
Od.18.386 φεύγοντι στείνοιτο διὲκ προθύροιο θύραζε.
Od.18.387 ὣς ἔφατʼ, Εὐρύμαχος δʼ ἐχολώσατο κηρόθι μᾶλλον,
Od.18.388 καί μιν ὑπόδρα ἰδὼν ἔπεα πτερόεντα προσηύδα·
Od.18.389 ἆ δείλʼ, ἦ τάχα τοι τελέω κακόν, οἷʼ ἀγορεύεις
Od.18.390 θαρσαλέως πολλοῖσι μετʼ ἀνδράσιν, οὐδέ τι θυμῷ
Od.18.391 ταρβεῖς· ἦ ῥά σε οἶνος ἔχει φρένας, ἤ νύ τοι αἰεὶ
Od.18.392 τοιοῦτος νόος ἐστίν· ὃ καὶ μεταμώνια βάζεις.
Od.18.393 ἦ ἀλύεις, ὅτι Ἶρον ἐνίκησας τὸν ἀλήτην;
Od.18.394 ὣς ἄρα φωνήσας σφέλας ἔλλαβεν· αὐτὰρ Ὀδυσσεὺς
Od.18.395 Ἀμφινόμου πρὸς γοῦνα καθέζετο Δουλιχιῆος,
Od.18.396 Εὐρύμαχον δείσας· ὁ δʼ ἄρʼ οἰνοχόον βάλε χεῖρα
Od.18.397 δεξιτερήν· πρόχοος δὲ χαμαὶ βόμβησε πεσοῦσα,
Od.18.398 αὐτὰρ ὅ γʼ οἰμώξας πέσεν ὕπτιος ἐν κονίῃσι.
Od.18.399 μνηστῆρες δʼ ὁμάδησαν ἀνὰ μέγαρα σκιόεντα,
Od.18.400 ὧδε δέ τις εἴπεσκεν ἰδὼν ἐς πλησίον ἄλλον·
Od.18.401 αἴθʼ ὤφελλʼ ὁ ξεῖνος ἀλώμενος ἄλλοθʼ ὀλέσθαι
Od.18.402 πρὶν ἐλθεῖν· τῷ οὔ τι τόσον κέλαδον μετέθηκε.
Od.18.403 νῦν δὲ περὶ πτωχῶν ἐριδαίνομεν, οὐδέ τι δαιτὸς
Od.18.404 ἐσθλῆς ἔσσεται ἦδος, ἐπεὶ τὰ χερείονα νικᾷ.
Od.18.405 τοῖσι δὲ καὶ μετέειφʼ ἱερὴ ἲς Τηλεμάχοιο
Od.18.406 δαιμόνιοι, μαίνεσθε καὶ οὐκέτι κεύθετε θυμῷ
Od.18.407 βρωτὺν οὐδὲ ποτῆτα· θεῶν νύ τις ὔμμʼ ὀροθύνει.
Od.18.408 ἀλλʼ εὖ δαισάμενοι κατακείετε οἴκαδʼ ἰόντες,
Od.18.409 ὁππότε θυμὸς ἄνωγε· διώκω δʼ οὔ τινʼ ἐγώ γε.
Od.18.410 ὣς ἔφαθʼ, οἱ δʼ ἄρα πάντες ὀδὰξ ἐν χείλεσι φύντες
Od.18.411 Τηλέμαχον θαύμαζον, ὃ θαρσαλέως ἀγόρευε.
Od.18.412 τοῖσιν δʼ Ἀμφίνομος ἀγορήσατο καὶ μετέειπε
Od.18.413 Νίσου φαίδιμος υἱός, Ἀρητιάδαο ἄνακτος·
Od.18.414 ὦ φίλοι, οὐκ ἂν δή τις ἐπὶ ῥηθέντι δικαίῳ
Od.18.415 ἀντιβίοις ἐπέεσσι καθαπτόμενος χαλεπαίνοι·
Od.18.416 μήτε τι τὸν ξεῖνον στυφελίζετε μήτε τινʼ ἄλλον
Od.18.417 δμώων, οἳ κατὰ δώματʼ Ὀδυσσῆος θείοιο.
Od.18.418 ἀλλʼ ἄγετʼ, οἰνοχόος μὲν ἐπαρξάσθω δεπάεσσιν,
Od.18.419 ὄφρα σπείσαντες κατακείομεν οἴκαδʼ ἰόντες·
Od.18.420 τὸν ξεῖνον δὲ ἐῶμεν ἐνὶ μεγάροις Ὀδυσῆος
Od.18.421 Τηλεμάχῳ μελέμεν· τοῦ γὰρ φίλον ἵκετο δῶμα.
Od.18.422 ὣς φάτο, τοῖσι δὲ πᾶσιν ἑαδότα μῦθον ἔειπε.
Od.18.423 τοῖσιν δὲ κρητῆρα κεράσσατο Μούλιος ἥρως,
Od.18.424 κῆρυξ Δουλιχιεύς· θεράπων δʼ ἦν Ἀμφινόμοιο·
Od.18.425 νώμησεν δʼ ἄρα πᾶσιν ἐπισταδόν· οἱ δὲ θεοῖσι
Od.18.426 σπείσαντες μακάρεσσι πίον μελιηδέα οἶνον.
Od.18.427 αὐτὰρ ἐπεὶ σπεῖσάν τʼ ἔπιόν θʼ ὅσον ἤθελε θυμός,
Od.18.428 βάν ῥʼ ἴμεναι κείοντες ἑὰ πρὸς δώμαθʼ ἕκαστος.
Od.19.1 αὐτὰρ ὁ ἐν μεγάρῳ ὑπελείπετο δῖος Ὀδυσσεύς,
Od.19.2 μνηστήρεσσι φόνον σὺν Ἀθήνῃ μερμηρίζων·
Od.19.3 αἶψα δὲ Τηλέμαχον ἔπεα πτερόεντα προσηύδα·
Od.19.4 Τηλέμαχε, χρὴ τεύχεʼ ἀρήϊα κατθέμεν εἴσω
Od.19.5 πάντα μάλʼ· αὐτὰρ μνηστῆρας μαλακοῖς ἐπέεσσι
Od.19.6 παρφάσθαι, ὅτε κέν σε μεταλλῶσιν ποθέοντες·
Od.19.7 ἐκ καπνοῦ κατέθηκʼ, ἐπεὶ οὐκέτι τοῖσιν ἐῴκει
Od.19.8 οἷά ποτε Τροίηνδε κιὼν κατέλειπεν Ὀδυσσεύς,
Od.19.9 ἀλλὰ κατῄκισται, ὅσσον πυρὸς ἵκετʼ ἀϋτμή.
Od.19.10 πρὸς δʼ ἔτι καὶ τόδε μεῖζον ἐνὶ φρεσὶν ἔβαλε δαίμων
Od.19.11 μή πως οἰνωθέντες, ἔριν στήσαντες ἐν ὑμῖν,
Od.19.12 ἀλλήλους τρώσητε καταισχύνητέ τε δαῖτα
Od.19.13 καὶ μνηστύν· αὐτὸς γὰρ ἐφέλκεται ἄνδρα σίδηρος.
Od.19.14 ὣς φάτο, Τηλέμαχος δὲ φίλῳ ἐπεπείθετο πατρί,
Od.19.15 ἐκ δὲ καλεσσάμενος προσέφη τροφὸν Εὐρύκλειαν·
Od.19.16 μαῖʼ, ἄγε δή μοι ἔρυξον ἐνὶ μεγάροισι γυναῖκας,
Od.19.17 ὄφρα κεν ἐς θάλαμον καταθείομαι ἔντεα πατρὸς
Od.19.18 καλά, τά μοι κατὰ οἶκον ἀκηδέα καπνὸς ἀμέρδει
Od.19.19 πατρὸς ἀποιχομένοιο· ἐγὼ δʼ ἔτι νήπιος ἦα.
Od.19.20 νῦν δʼ ἐθέλω καταθέσθαι, ἵνʼ οὐ πυρὸς ἵξετʼ ἀϋτμή.
Od.19.21 τὸν δʼ αὖτε προσέειπε φίλη τροφὸς Εὐρύκλεια·
Od.19.22 αἲ γὰρ δή ποτε, τέκνον, ἐπιφροσύνας ἀνέλοιο
Od.19.23 οἴκου κήδεσθαι καὶ κτήματα πάντα φυλάσσειν.
Od.19.24 ἀλλʼ ἄγε, τίς τοι ἔπειτα μετοιχομένη φάος οἴσει;
Od.19.25 δμῳὰς δʼ οὐκ εἴας προβλωσκέμεν, αἵ κεν ἔφαινον.
Od.19.26 τὴν δʼ αὖ Τηλέμαχος πεπνυμένος ἀντίον ηὔδα·
Od.19.27 ξεῖνος ὅδʼ· οὐ γὰρ ἀεργὸν ἀνέξομαι ὅς κεν ἐμῆς γε
Od.19.28 χοίνικος ἅπτηται, καὶ τηλόθεν εἰληλουθώς.
Od.19.29 ὣς ἄρʼ ἐφώνησεν, τῇ δʼ ἄπτερος ἔπλετο μῦθος.
Od.19.30 κλήϊσεν δὲ θύρας μεγάρων εὖ ναιεταόντων.
Od.19.31 τὼ δʼ ἄρʼ ἀναΐξαντʼ Ὀδυσεὺς καὶ φαίδιμος υἱὸς
Od.19.32 ἐσφόρεον κόρυθάς τε καὶ ἀσπίδας ὀμφαλοέσσας
Od.19.33 ἔγχεά τʼ ὀξυόεντα· πάροιθε δὲ Παλλὰς Ἀθήνη,
Od.19.34 χρύσεον λύχνον ἔχουσα, φάος περικαλλὲς ἐποίει.
Od.19.35 δὴ τότε Τηλέμαχος προσεφώνεεν ὃν πατέρʼ αἶψα·
Od.19.36 ὦ πάτερ, ἦ μέγα θαῦμα τόδʼ ὀφθαλμοῖσιν ὁρῶμαι.
Od.19.37 ἔμπης μοι τοῖχοι μεγάρων καλαί τε μεσόδμαι,
Od.19.38 εἰλάτιναί τε δοκοί, καὶ κίονες ὑψόσʼ ἔχοντες
Od.19.39 φαίνοντʼ ὀφθαλμοῖς ὡς εἰ πυρὸς αἰθομένοιο.
Od.19.40 ἦ μάλα τις θεὸς ἔνδον, οἳ οὐρανὸν εὐρὺν ἔχουσι.
Od.19.41 τὸν δʼ ἀπαμειβόμενος προσέφη πολύμητις Ὀδυσσεύς·
Od.19.42 σίγα καὶ κατὰ σὸν νόον ἴσχανε μηδʼ ἐρέεινε·
Od.19.43 αὕτη τοι δίκη ἐστὶ θεῶν, οἳ Ὄλυμπον ἔχουσιν.
Od.19.44 ἀλλὰ σὺ μὲν κατάλεξαι, ἐγὼ δʼ ὑπολείψομαι αὐτοῦ,
Od.19.45 ὄφρα κʼ ἔτι δμῳὰς καὶ μητέρα σὴν ἐρεθίζω·
Od.19.46 ἡ δέ μʼ ὀδυρομένη εἰρήσεται ἀμφὶς ἕκαστα.
Od.19.47 ὣς φάτο, Τηλέμαχος δὲ διὲκ μεγάροιο βεβήκει
Od.19.48 κείων ἐς θάλαμον, δαΐδων ὕπο λαμπομενάων,
Od.19.49 ἔνθα πάρος κοιμᾶθʼ, ὅτε μιν γλυκὺς ὕπνος ἱκάνοι·
Od.19.50 ἔνθʼ ἄρα καὶ τότʼ ἔλεκτο καὶ Ἠῶ δῖαν ἔμιμνεν.
Od.19.51 αὐτὰρ ὁ ἐν μεγάρῳ ὑπελείπετο δῖος Ὀδυσσεύς,
Od.19.52 μνηστήρεσσι φόνον σὺν Ἀθήνῃ μερμηρίζων.
Od.19.53 ἡ δʼ ἴεν ἐκ θαλάμοιο περίφρων Πηνελόπεια,
Od.19.54 Ἀρτέμιδι ἰκέλη ἠὲ χρυσέῃ Ἀφροδίτῃ.
Od.19.55 τῇ παρὰ μὲν κλισίην πυρὶ κάτθεσαν, ἔνθʼ ἄρʼ ἐφῖζε,
Od.19.56 δινωτὴν ἐλέφαντι καὶ ἀργύρῳ· ἥν ποτε τέκτων
Od.19.57 ποίησʼ Ἰκμάλιος, καὶ ὑπὸ θρῆνυν ποσὶν ἧκε
Od.19.58 προσφυέʼ ἐξ αὐτῆς, ὅθʼ ἐπὶ μέγα βάλλετο κῶας.
Od.19.59 ἔνθα καθέζετʼ ἔπειτα περίφρων Πηνελόπεια.
Od.19.60 ἦλθον δὲ δμῳαὶ λευκώλενοι ἐκ μεγάροιο.
Od.19.61 αἱ δʼ ἀπὸ μὲν σῖτον πολὺν ᾕρεον ἠδὲ τραπέζας
Od.19.62 καὶ δέπα, ἔνθεν ἄρʼ ἄνδρες ὑπερμενέοντες ἔπινον·
Od.19.63 πῦρ δʼ ἀπὸ λαμπτήρων χαμάδις βάλον, ἄλλα δʼ ἐπʼ αὐτῶν
Od.19.64 νήησαν ξύλα πολλά, φόως ἔμεν ἠδὲ θέρεσθαι.
Od.19.65 ἡ δʼ Ὀδυσῆʼ ἐνένιπε Μελανθὼ δεύτερον αὖτις·
Od.19.66 ξεῖνʼ, ἔτι καὶ νῦν ἐνθάδʼ ἀνιήσεις διὰ νύκτα
Od.19.67 δινεύων κατὰ οἶκον, ὀπιπεύσεις δὲ γυναῖκας;
Od.19.68 ἀλλʼ ἔξελθε θύραζε, τάλαν, καὶ δαιτὸς ὄνησο·
Od.19.69 ἢ τάχα καὶ δαλῷ βεβλημένος εἶσθα θύραζε.
Od.19.70 τὴν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Od.19.71 δαιμονίη, τί μοι ὧδʼ ἐπέχεις κεκοτηότι θυμῷ;
Od.19.72 ἦ ὅτι δὴ ῥυπόω, κακὰ δὲ χροῒ εἵματα εἷμαι,
Od.19.73 πτωχεύω δʼ ἀνὰ δῆμον; ἀναγκαίη γὰρ ἐπείγει.
Od.19.74 τοιοῦτοι πτωχοὶ καὶ ἀλήμονες ἄνδρες ἔασι
Od.19.75 καὶ γὰρ ἐγώ ποτε οἶκον ἐν ἀνθρώποισιν ἔναιον
Od.19.76 ὄλβιος ἀφνειὸν καὶ πολλάκι δόσκον ἀλήτῃ,
Od.19.77 τοίῳ ὁποῖος ἔοι καὶ ὅτευ κεχρημένος ἔλθοι·
Od.19.78 ἦσαν δὲ δμῶες μάλα μυρίοι, ἄλλα τε πολλὰ
Od.19.79 οἷσίν τʼ εὖ ζώουσι καὶ ἀφνειοὶ καλέονται.
Od.19.80 ἀλλὰ Ζεὺς ἀλάπαξε Κρονίων· ἤθελε γάρ που·
Od.19.81 τῷ νῦν μήποτε καὶ σύ, γύναι, ἀπὸ πᾶσαν ὀλέσσῃς
Od.19.82 ἀγλαΐην, τῇ νῦν γε μετὰ δμῳῇσι κέκασσαι·
Od.19.83 μή πώς τοι δέσποινα κοτεσσαμένη χαλεπήνῃ,
Od.19.84 ἢ Ὀδυσεὺς ἔλθῃ· ἔτι γὰρ καὶ ἐλπίδος αἶσα.
Od.19.85 εἰ δʼ ὁ μὲν ὣς ἀπόλωλε καὶ οὐκέτι νόστιμός ἐστιν,
Od.19.86 ἀλλʼ ἤδη παῖς τοῖος Ἀπόλλωνός γε ἕκητι,
Od.19.87 Τηλέμαχος· τὸν δʼ οὔ τις ἐνὶ μεγάροισι γυναικῶν
Od.19.88 λήθει ἀτασθάλλουσʼ, ἐπεὶ οὐκέτι τηλίκος ἐστίν.
Od.19.89 ὣς φάτο, τοῦ δʼ ἤκουσε περίφρων Πηνελόπεια,
Od.19.90 ἀμφίπολον δʼ ἐνένιπεν ἔπος τʼ ἔφατʼ ἔκ τʼ ὀνόμαζε·
Od.19.91 πάντως, θαρσαλέη, κύον ἀδεές, οὔ τί με λήθεις
Od.19.92 ἔρδουσα μέγα ἔργον, ὃ σῇ κεφαλῇ ἀναμάξεις·
Od.19.93 πάντα γὰρ εὖ ᾔδησθʼ, ἐπεὶ ἐξ ἐμεῦ ἔκλυες αὐτῆς
Od.19.94 ὡς τὸν ξεῖνον ἔμελλον ἐνὶ μεγάροισιν ἐμοῖσιν
Od.19.95 ἀμφὶ πόσει εἴρεσθαι, ἐπεὶ πυκινῶς ἀκάχημαι.
Od.19.96 ἦ ῥα καὶ Εὐρυνόμην ταμίην πρὸς μῦθον ἔειπεν·
Od.19.97 Εὐρυνόμη, φέρε δὴ δίφρον καὶ κῶας ἐπʼ αὐτοῦ,
Od.19.98 ὄφρα καθεζόμενος εἴπῃ ἔπος ἠδʼ ἐπακούσῃ
Od.19.99 ὁ ξεῖνος ἐμέθεν· ἐθέλω δέ μιν ἐξερέεσθαι.
Od.19.100 ὣς ἔφαθʼ, ἡ δὲ μάλʼ ὀτραλέως κατέθηκε φέρουσα
Od.19.101 δίφρον ἐΰξεστον καὶ ἐπʼ αὐτῷ κῶας ἔβαλλεν·
Od.19.102 ἔνθα καθέζετʼ ἔπειτα πολύτλας δῖος Ὀδυσσεύς.
Od.19.103 τοῖσι δὲ μύθων ἦρχε περίφρων Πηνελόπεια·
Od.19.104 ξεῖνε, τὸ μέν σε πρῶτον ἐγὼν εἰρήσομαι αὐτή·
Od.19.105 τίς πόθεν εἶς ἀνδρῶν; πόθι τοι πόλις ἠδὲ τοκῆες;
Od.19.106 τὴν δʼ ἀπαμειβόμενος προσέφη πολύμητις Ὀδυσσεύς·
Od.19.107 ὦ γύναι, οὐκ ἄν τίς σε βροτῶν ἐπʼ ἀπείρονα γαῖαν
Od.19.108 νεικέοι· ἦ γάρ σευ κλέος οὐρανὸν εὐρὺν ἱκάνει,
Od.19.109 ὥς τέ τευ ἢ βασιλῆος ἀμύμονος, ὅς τε θεουδὴς
Od.19.110 ἀνδράσιν ἐν πολλοῖσι καὶ ἰφθίμοισιν ἀνάσσων
Od.19.111 εὐδικίας ἀνέχῃσι, φέρῃσι δὲ γαῖα μέλαινα
Od.19.112 πυροὺς καὶ κριθάς, βρίθῃσι δὲ δένδρεα καρπῷ,
Od.19.113 τίκτῃ δʼ ἔμπεδα μῆλα, θάλασσα δὲ παρέχῃ ἰχθῦς
Od.19.114 ἐξ εὐηγεσίης, ἀρετῶσι δὲ λαοὶ ὑπʼ αὐτοῦ.
Od.19.115 τῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ,
Od.19.116 μηδʼ ἐμὸν ἐξερέεινε γένος καὶ πατρίδα γαῖαν,
Od.19.117 μή μοι μᾶλλον θυμὸν ἐνιπλήσῃς ὀδυνάων
Od.19.118 μνησαμένῳ μάλα δʼ εἰμὶ πολύστονος· οὐδέ τί με χρὴ
Od.19.119 οἴκῳ ἐν ἀλλοτρίῳ γοόωντά τε μυρόμενόν τε
Od.19.120 ἧσθαι, ἐπεὶ κάκιον πενθήμεναι ἄκριτον αἰεί·
Od.19.121 μή τίς μοι δμῳῶν νεμεσήσεται, ἠὲ σύ γʼ αὐτή,
Od.19.122 φῇ δὲ δακρυπλώειν βεβαρηότα με φρένας οἴνῳ.
Od.19.123 τὸν δʼ ἠμείβετʼ ἔπειτα περίφρων Πηνελόπεια·
Od.19.124 ξεῖνʼ, ἦ τοι μὲν ἐμὴν ἀρετὴν εἶδός τε δέμας τε
Od.19.125 ὤλεσαν ἀθάνατοι, ὅτε Ἴλιον εἰσανέβαινον
Od.19.126 Ἀργεῖοι, μετὰ τοῖσι δʼ ἐμὸς πόσις ᾖεν Ὀδυσσεύς
Od.19.127 εἰ κεῖνός γʼ ἐλθὼν τὸν ἐμὸν βίον ἀμφιπολεύοι,
Od.19.128 μεῖζον κε κλέος εἴη ἐμὸν καὶ κάλλιον οὕτως.
Od.19.129 νῦν δʼ ἄχομαι· τόσα γάρ μοι ἐπέσσευεν κακὰ δαίμων.
Od.19.130 ὅσσοι γὰρ νήσοισιν ἐπικρατέουσιν ἄριστοι,
Od.19.131 Δουλιχίῳ τε Σάμῃ τε καὶ ὑλήεντι Ζακύνθῳ,
Od.19.132 οἵ τʼ αὐτὴν Ἰθάκην εὐδείελον ἀμφινέμονται,
Od.19.133 οἵ μʼ ἀεκαζομένην μνῶνται, τρύχουσι δὲ οἶκον.
Od.19.134 τῷ οὔτε ξείνων ἐμπάξομαι οὔθʼ ἱκετάων
Od.19.135 οὔτε τι κηρύκων, οἳ δημιοεργοὶ ἔασιν·
Od.19.136 ἀλλʼ Ὀδυσῆ ποθέουσα φίλον κατατήκομαι ἦτορ.
Od.19.137 οἱ δὲ γάμον σπεύδουσιν· ἐγὼ δὲ δόλους τολυπεύω.
Od.19.138 φᾶρος μέν μοι πρῶτον ἐνέπνευσε φρεσὶ δαίμων,
Od.19.139 στησαμένῃ μέγαν ἱστόν, ἐνὶ μεγάροισιν ὑφαίνειν,
Od.19.140 λεπτὸν καὶ περίμετρον· ἄφαρ δʼ αὐτοῖς μετέειπον·
Od.19.141 κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,
Od.19.142 μίμνετʼ ἐπειγόμενοι τὸν ἐμὸν γάμον, εἰς ὅ κε φᾶρος
Od.19.143 ἐκτελέσω—μή μοι μεταμώνια νήματʼ ὄληται—
Od.19.144 Λαέρτῃ ἥρωϊ ταφήϊον, εἰς ὅτε κέν μιν
Od.19.145 μοῖρʼ ὀλοὴ καθέλῃσι τανηλεγέος θανάτοιο·
Od.19.146 μή τίς μοι κατὰ δῆμον Ἀχαιϊάδων νεμεσήσῃ,
Od.19.147 αἴ κεν ἄτερ σπείρου κεῖται πολλὰ κτεατίσσας.
Od.19.148 ὣς ἐφάμην, τοῖσιν δʼ ἐπεπείθετο θυμὸς ἀγήνωρ.
Od.19.149 ἔνθα καὶ ἠματίη μὲν ὑφαίνεσκον μέγαν ἱστόν,
Od.19.150 νύκτας δʼ ἀλλύεσκον, ἐπεὶ δαΐδας παραθείμην.
Od.19.151 ὣς τρίετες μὲν ἔληθον ἐγὼ καὶ ἔπειθον Ἀχαιούς·
Od.19.152 ἀλλʼ ὅτε τέτρατον ἦλθεν ἔτος καὶ ἐπήλυθον ὧραι,
Od.19.153 μηνῶν φθινόντων, περὶ δʼ ἤματα πόλλʼ ἐτελέσθη,
Od.19.154 καὶ τότε δή με διὰ δμῳάς, κύνας οὐκ ἀλεγούσας,
Od.19.155 εἷλον ἐπελθόντες καὶ ὁμόκλησαν ἐπέεσσιν.
Od.19.156 ὣς τὸ μὲν ἐξετέλεσσα, καὶ οὐκ ἐθέλουσʼ, ὑπʼ ἀνάγκης·
Od.19.157 νῦν δʼ οὔτʼ ἐκφυγέειν δύναμαι γάμον οὔτε τινʼ ἄλλην
Od.19.158 μῆτιν ἔθʼ εὑρίσκω· μάλα δʼ ὀτρύνουσι τοκῆες
Od.19.159 γήμασθʼ, ἀσχαλάᾳ δὲ πάϊς βίοτον κατεδόντων,
Od.19.160 γιγνώσκων· ἤδη γὰρ ἀνὴρ οἶός τε μάλιστα
Od.19.161 οἴκου κήδεσθαι, τῷ τε Ζεὺς κῦδος ὀπάζει.
Od.19.162 ἀλλὰ καὶ ὥς μοι εἰπὲ τεὸν γένος, ὁππόθεν ἐσσί.
Od.19.163 οὐ γὰρ ἀπὸ δρυός ἐσσι παλαιφάτου οὐδʼ ἀπὸ πέτρης.
Od.19.164 τὴν δʼ ἀπαμειβόμενος προσέφη πολύμητις Ὀδυσσεύς·
Od.19.165 ὦ γύναι αἰδοίη Λαερτιάδεω Ὀδυσῆος,
Od.19.166 οὐκέτʼ ἀπολλήξεις τὸν ἐμὸν γόνον ἐξερέουσα;
Od.19.167 ἀλλʼ ἔκ τοι ἐρέω· ἦ μέν μʼ ἀχέεσσί γε δώσεις
Od.19.168 πλείοσιν ἢ ἔχομαι· ἡ γὰρ δίκη, ὁππότε πάτρης
Od.19.169 ἧς ἀπέῃσιν ἀνὴρ τόσσον χρόνον ὅσσον ἐγὼ νῦν,
Od.19.170 πολλὰ βροτῶν ἐπὶ ἄστεʼ ἀλώμενος, ἄλγεα πάσχων·
Od.19.171 ἀλλὰ καὶ ὣς ἐρέω ὅ μʼ ἀνείρεαι ἠδὲ μεταλλᾷς.
Od.19.172 Κρήτη τις γαῖʼ ἔστι, μέσῳ ἐνὶ οἴνοπι πόντῳ,
Od.19.173 καλὴ καὶ πίειρα, περίρρυτος· ἐν δʼ ἄνθρωποι
Od.19.174 πολλοί, ἀπειρέσιοι, καὶ ἐννήκοντα πόληες.
Od.19.175 ἄλλη δʼ ἄλλων γλῶσσα μεμιγμένη· ἐν μὲν Ἀχαιοί,
Od.19.176 ἐν δʼ Ἐτεόκρητες μεγαλήτορες, ἐν δὲ Κύδωνες,
Od.19.177 Δωριέες τε τριχάϊκες δῖοί τε Πελασγοί.
Od.19.178 τῇσι δʼ ἐνὶ Κνωσός, μεγάλη πόλις, ἔνθα τε Μίνως
Od.19.179 ἐννέωρος βασίλευε Διὸς μεγάλου ὀαριστής,
Od.19.180 πατρὸς ἐμοῖο πατήρ, μεγαθύμου Δευκαλίωνος
Od.19.181 Δευκαλίων δʼ ἐμὲ τίκτε καὶ Ἰδομενῆα ἄνακτα·
Od.19.182 ἀλλʼ ὁ μὲν ἐν νήεσσι κορωνίσιν Ἴλιον ἴσω
Od.19.183 ᾤχεθʼ ἅμʼ Ἀτρείδῃσιν, ἐμοὶ δʼ ὄνομα κλυτὸν Αἴθων,
Od.19.184 ὁπλότερος γενεῇ· ὁ δʼ ἄρα πρότερος καὶ ἀρείων.
Od.19.185 ἔνθʼ Ὀδυσῆα ἐγὼν ἰδόμην καὶ ξείνια δῶκα.
Od.19.186 καὶ γὰρ τὸν Κρήτηνδε κατήγαγεν ἲς ἀνέμοιο,
Od.19.187 ἱέμενον Τροίηνδε παραπλάγξασα Μαλειῶν·
Od.19.188 στῆσε δʼ ἐν Ἀμνισῷ, ὅθι τε σπέος Εἰλειθυίης,
Od.19.189 ἐν λιμέσιν χαλεποῖσι, μόγις δʼ ὑπάλυξεν ἀέλλας.
Od.19.190 αὐτίκα δʼ Ἰδομενῆα μετάλλα ἄστυδʼ ἀνελθών·
Od.19.191 ξεῖνον γάρ οἱ ἔφασκε φίλον τʼ ἔμεν αἰδοῖόν τε.
Od.19.192 τῷ δʼ ἤδη δεκάτη ἢ ἑνδεκάτη πέλεν ἠὼς
Od.19.193 οἰχομένῳ σὺν νηυσὶ κορωνίσιν Ἴλιον εἴσω.
Od.19.194 τὸν μὲν ἐγὼ πρὸς δώματʼ ἄγων ἐῢ ἐξείνισσα,
Od.19.195 ἐνδυκέως φιλέων, πολλῶν κατὰ οἶκον ἐόντων·
Od.19.196 καί οἱ τοῖς ἄλλοις ἑτάροις, οἳ ἅμʼ αὐτῷ ἕποντο,
Od.19.197 δημόθεν ἄλφιτα δῶκα καὶ αἴθοπα οἶνον ἀγείρας
Od.19.198 καὶ βοῦς ἱρεύσασθαι, ἵνα πλησαίατο θυμόν.
Od.19.199 ἔνθα δυώδεκα μὲν μένον ἤματα δῖοι Ἀχαιοί·
Od.19.200 εἴλει γὰρ Βορέης ἄνεμος μέγας οὐδʼ ἐπὶ γαίῃ
Od.19.201 εἴα ἵστασθαι, χαλεπὸς δέ τις ὤρορε δαίμων.
Od.19.202 τῇ τρισκαιδεκάτῃ δʼ ἄνεμος πέσε, τοὶ δʼ ἀνάγοντο.
Od.19.203 ἴσκε ψεύδεα πολλὰ λέγων ἐτύμοισιν ὁμοῖα·
Od.19.204 τῆς δʼ ἄρʼ ἀκουούσης ῥέε δάκρυα, τήκετο δὲ χρώς·
Od.19.205 ὡς δὲ χιὼν κατατήκετʼ ἐν ἀκροπόλοισιν ὄρεσσιν,
Od.19.206 ἥν τʼ Εὖρος κατέτηξεν, ἐπὴν Ζέφυρος καταχεύῃ·
Od.19.207 τηκομένης δʼ ἄρα τῆς ποταμοὶ πλήθουσι ῥέοντες·
Od.19.208 ὣς τῆς τήκετο καλὰ παρήϊα δάκρυ χεούσης,
Od.19.209 κλαιούσης ἑὸν ἄνδρα παρήμενον. αὐτὰρ Ὀδυσσεὺς
Od.19.210 θυμῷ μὲν γοόωσαν ἑὴν ἐλέαιρε γυναῖκα,
Od.19.211 ὀφθαλμοὶ δʼ ὡς εἰ κέρα ἕστασαν ἠὲ σίδηρος
Od.19.212 ἀτρέμας ἐν βλεφάροισι· δόλῳ δʼ ὅ γε δάκρυα κεῦθεν.
Od.19.213 ἡ δʼ ἐπεὶ οὖν τάρφθη πολυδακρύτοιο γόοιο,
Od.19.214 ἐξαῦτίς μιν ἔπεσσιν ἀμειβομένη προσέειπε·
Od.19.215 νῦν μὲν δή σευ, ξεῖνέ γʼ, ὀΐω πειρήσεσθαι,
Od.19.216 εἰ ἐτεὸν δὴ κεῖθι σὺν ἀντιθέοις ἑτάροισι
Od.19.217 ξείνισας ἐν μεγάροισιν ἐμὸν πόσιν, ὡς ἀγορεύεις.
Od.19.218 εἰπέ μοι ὁπποῖʼ ἄσσα περὶ χροῒ εἵματα ἕστο,
Od.19.219 αὐτός θʼ οἷος ἔην, καὶ ἑταίρους, οἵ οἱ ἕποντο.
Od.19.220 τὴν δʼ ἀπαμειβόμενος προσέφη πολύμητις Ὀδυσσεύς·
Od.19.221 ὦ γύναι, ἀργαλέον τόσσον χρόνον ἀμφὶς ἐόντα
Od.19.222 εἰπέμεν· ἤδη γάρ οἱ ἐεικοστὸν ἔτος ἐστὶν
Od.19.223 ἐξ οὗ κεῖθεν ἔβη καὶ ἐμῆς ἀπελήλυθε πάτρης·
Od.19.224 αὐτάρ τοι ἐρέω ὥς μοι ἰνδάλλεται ἦτορ.
Od.19.225 χλαῖναν πορφυρέην οὔλην ἔχε δῖος Ὀδυσσεύς,
Od.19.226 διπλῆν· αὐτάρ οἱ περόνη χρυσοῖο τέτυκτο
Od.19.227 αὐλοῖσιν διδύμοισι· πάροιθε δὲ δαίδαλον ἦεν·
Od.19.228 ἐν προτέροισι πόδεσσι κύων ἔχε ποικίλον ἐλλόν,
Od.19.229 ἀσπαίροντα λάων· τὸ δὲ θαυμάζεσκον ἅπαντες,
Od.19.230 ὡς οἱ χρύσεοι ἐόντες ὁ μὲν λάε νεβρὸν ἀπάγχων,
Od.19.231 αὐτὰρ ὁ ἐκφυγέειν μεμαὼς ἤσπαιρε πόδεσσι.
Od.19.232 τὸν δὲ χιτῶνʼ ἐνόησα περὶ χροῒ σιγαλόεντα,
Od.19.233 οἷόν τε κρομύοιο λοπὸν κάτα ἰσχαλέοιο·
Od.19.234 τὼς μὲν ἔην μαλακός, λαμπρὸς δʼ ἦν ἠέλιος ὥς·
Od.19.235 ἦ μὲν πολλαί γʼ αὐτὸν ἐθηήσαντο γυναῖκες.
Od.19.236 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Od.19.237 οὐκ οἶδʼ ἢ τάδε ἕστο περὶ χροῒ οἴκοθʼ Ὀδυσσεύς,
Od.19.238 ἦ τις ἑταίρων δῶκε θοῆς ἐπὶ νηὸς ἰόντι,
Od.19.239 ἤ τίς που καὶ ξεῖνος, ἐπεὶ πολλοῖσιν Ὀδυσσεὺς
Od.19.240 ἔσκε φίλος· παῦροι γὰρ Ἀχαιῶν ἦσαν ὁμοῖοι.
Od.19.241 καί οἱ ἐγὼ χάλκειον ἄορ καὶ δίπλακα δῶκα
Od.19.242 καλὴν πορφυρέην καὶ τερμιόεντα χιτῶνα,
Od.19.243 αἰδοίως δʼ ἀπέπεμπον ἐϋσσέλμου ἐπὶ νηός.
Od.19.244 καὶ μέν οἱ κῆρυξ ὀλίγον προγενέστερος αὐτοῦ
Od.19.245 εἵπετο· καὶ τόν τοι μυθήσομαι, οἷος ἔην περ.
Od.19.246 γυρὸς ἐν ὤμοισιν, μελανόχροος, οὐλοκάρηνος,
Od.19.247 Εὐρυβάτης δʼ ὄνομʼ ἔσκε· τίεν δέ μιν ἔξοχον ἄλλων
Od.19.248 ὧν ἑτάρων Ὀδυσεύς, ὅτι οἱ φρεσὶν ἄρτια ᾔδη.
Od.19.249 ὣς φάτο, τῇ δʼ ἔτι μᾶλλον ὑφʼ ἵμερον ὦρσε γόοιο,
Od.19.250 σήματʼ ἀναγνούσῃ τά οἱ ἔμπεδα πέφραδʼ Ὀδυσσεύς.
Od.19.251 ἡ δʼ ἐπεὶ οὖν τάρφθη πολυδακρύτοιο γόοιο.
Od.19.252 καὶ τότε μιν μύθοισιν ἀμειβομένη προσέειπε·
Od.19.253 νῦν μὲν δή μοι, ξεῖνε, πάρος περ ἐὼν ἐλεεινός,
Od.19.254 ἐν μεγάροισιν ἐμοῖσι φίλος τʼ ἔσῃ αἰδοῖός τε·
Od.19.255 αὐτὴ γὰρ τάδε εἵματʼ ἐγὼ πόρον, οἷʼ ἀγορεύεις,
Od.19.256 πτύξασʼ ἐκ θαλάμου, περόνην τʼ ἐπέθηκα φαεινὴν
Od.19.257 κείνῳ ἄγαλμʼ ἔμεναι· τὸν δʼ οὐχ ὑποδέξομαι αὖτις
Od.19.258 οἴκαδε νοστήσαντα φίλην ἐς πατρίδα γαῖαν.
Od.19.259 τῷ ῥα κακῇ αἴσῃ κοίλης ἐπὶ νηὸς Ὀδυσσεὺς
Od.19.260 ᾤχετʼ ἐποψόμενος Κακοΐλιον οὐκ ὀνομαστήν.
Od.19.261 τὴν δʼ ἀπαμειβόμενος προσέφη πολύμητις Ὀδυσσεύς·
Od.19.262 ὦ γύναι αἰδοίη Λαερτιάδεω Ὀδυσῆος,
Od.19.263 μηκέτι νῦν χρόα καλὸν ἐναίρεο, μηδέ τι θυμὸν
Od.19.264 τῆκε, πόσιν γοόωσα. νεμεσσῶμαί γε μὲν οὐδέν·
Od.19.265 καὶ γάρ τίς τʼ ἀλλοῖον ὀδύρεται ἄνδρʼ ὀλέσασα
Od.19.266 κουρίδιον, τῷ τέκνα τέκῃ φιλότητι μιγεῖσα,
Od.19.267 ἢ Ὀδυσῆʼ, ὅν φασι θεοῖς ἐναλίγκιον εἶναι.
Od.19.268 ἀλλὰ γόου μὲν παῦσαι, ἐμεῖο δὲ σύνθεο μῦθον·
Od.19.269 νημερτέως γάρ τοι μυθήσομαι οὐδʼ ἐπικεύσω
Od.19.270 ὡς ἤδη Ὀδυσῆος ἐγὼ περὶ νόστου ἄκουσα
Od.19.271 ἀγχοῦ, Θεσπρωτῶν ἀνδρῶν ἐν πίονι δήμῳ,
Od.19.272 ζωοῦ· αὐτὰρ ἄγει κειμήλια πολλὰ καὶ ἐσθλὰ
Od.19.273 αἰτίζων ἀνὰ δῆμον. ἀτὰρ ἐρίηρας ἑταίρους
Od.19.274 ὤλεσε καὶ νῆα γλαφυρὴν ἐνὶ οἴνοπι πόντῳ,
Od.19.275 Θρινακίης ἄπο νήσου ἰών· ὀδύσαντο γὰρ αὐτῷ
Od.19.276 Ζεύς τε καὶ Ἠέλιος· τοῦ γὰρ βόας ἔκταν ἑταῖροι.
Od.19.277 οἱ μὲν πάντες ὄλοντο πολυκλύστῳ ἐνὶ πόντῳ·
Od.19.278 τὸν δʼ ἄρʼ ἐπὶ τρόπιος νεὸς ἔκβαλε κῦμʼ ἐπὶ χέρσου,
Od.19.279 Φαιήκων ἐς γαῖαν, οἳ ἀγχίθεοι γεγάασιν,
Od.19.280 οἳ δή μιν περὶ κῆρι θεὸν ὣς τιμήσαντο
Od.19.281 καί οἱ πολλὰ δόσαν πέμπειν τέ μιν ἤθελον αὐτοὶ
Od.19.282 οἴκαδʼ ἀπήμαντον. καί κεν πάλαι ἐνθάδʼ Ὀδυσσεὺς
Od.19.283 ἤην· ἀλλʼ ἄρα οἱ τό γε κέρδιον εἴσατο θυμῷ,
Od.19.284 χρήματʼ ἀγυρτάζειν πολλὴν ἐπὶ γαῖαν ἰόντι·
Od.19.285 ὣς περὶ κέρδεα πολλὰ καταθνητῶν ἀνθρώπων
Od.19.286 οἶδʼ Ὀδυσεύς, οὐδʼ ἄν τις ἐρίσσειε βροτὸς ἄλλος.
Od.19.287 ὥς μοι Θεσπρωτῶν βασιλεὺς μυθήσατο Φείδων·
Od.19.288 ὤμνυε δὲ πρὸς ἔμʼ αὐτόν, ἀποσπένδων ἐνὶ οἴκῳ,
Od.19.289 νῆα κατειρύσθαι καὶ ἐπαρτέας ἔμμεν ἑταίρους,
Od.19.290 οἳ δή μιν πέμψουσι φίλην ἐς πατρίδα γαῖαν.
Od.19.291 ἀλλʼ ἐμὲ πρὶν ἀπέπεμψε· τύχησε γὰρ ἐρχομένη νηῦς
Od.19.292 ἀνδρῶν Θεσπρωτῶν ἐς Δουλίχιον πολύπυρον.
Od.19.293 καί μοι κτήματʼ ἔδειξεν, ὅσα ξυναγείρατʼ Ὀδυσσεύς·
Od.19.294 καί νύ κεν ἐς δεκάτην γενεὴν ἕτερόν γʼ ἔτι βόσκοι,
Od.19.295 ὅσσα οἱ ἐν μεγάροις κειμήλια κεῖτο ἄνακτος.
Od.19.296 τὸν δʼ ἐς Δωδώνην φάτο βήμεναι, ὄφρα θεοῖο
Od.19.297 ἐκ δρυὸς ὑψικόμοιο Διὸς βουλὴν ἐπακούσαι,
Od.19.298 ὅππως νοστήσειε φίλην ἐς πατρίδα γαῖαν
Od.19.299 ἤδη δὴν ἀπεών, ἤ ἀμφαδὸν ἦε κρυφηδόν.
Od.19.300 ὣς ὁ μὲν οὕτως ἐστὶ σόος καὶ ἐλεύσεται ἤδη
Od.19.301 ἄγχι μάλʼ, οὐδʼ ἔτι τῆλε φίλων καὶ πατρίδος αἴης
Od.19.302 δηρὸν ἀπεσσεῖται· ἔμπης δέ τοι ὅρκια δώσω.
Od.19.303 ἴστω νῦν Ζεὺς πρῶτα, θεῶν ὕπατος καὶ ἄριστος,
Od.19.304 ἱστίη τʼ Ὀδυσῆος ἀμύμονος, ἣν ἀφικάνω·
Od.19.305 ἦ μέν τοι τάδε πάντα τελείεται ὡς ἀγορεύω.
Od.19.306 τοῦδʼ αὐτοῦ λυκάβαντος ἐλεύσεται ἐνθάδʼ Ὀδυσσεύς,
Od.19.307 τοῦ μὲν φθίνοντος μηνός, τοῦ δʼ ἱσταμένοιο.
Od.19.308 τὸν δʼ αὖτε προσέειπε περίφρων Πηνελόπεια·
Od.19.309 αἲ γὰρ τοῦτο, ξεῖνε, ἔπος τετελεσμένον εἴη·
Od.19.310 τῷ κε τάχα γνοίης φιλότητά τε πολλά τε δῶρα
Od.19.311 ἐξ ἐμεῦ, ὡς ἄν τίς σε συναντόμενος μακαρίζοι.
Od.19.312 ἀλλά μοι ὧδʼ ἀνὰ θυμὸν ὀΐεται, ὡς ἔσεταί περ·
Od.19.313 οὔτʼ Ὀδυσεὺς ἔτι οἶκον ἐλεύσεται, οὔτε σὺ πομπῆς
Od.19.314 τεύξῃ, ἐπεὶ οὐ τοῖοι σημάντορές εἰσʼ ἐνὶ οἴκῳ
Od.19.315 οἷος Ὀδυσσεὺς ἔσκε μετʼ ἀνδράσιν, εἴ ποτʼ ἔην γε,
Od.19.316 ξείνους αἰδοίους ἀποπεμπέμεν ἠδὲ δέχεσθαι.
Od.19.317 ἀλλά μιν, ἀμφίπολοι, ἀπονίψατε, κάτθετε δʼ εὐνήν,
Od.19.318 δέμνια καὶ χλαίνας καὶ ῥήγεα σιγαλόεντα,
Od.19.319 ὥς κʼ εὖ θαλπιόων χρυσόθρονον Ἠῶ ἵκηται.
Od.19.320 ἠῶθεν δὲ μάλʼ ἦρι λοέσσαι τε χρῖσαί τε,
Od.19.321 ὥς κʼ ἔνδον παρὰ Τηλεμάχῳ δείπνοιο μέδηται
Od.19.322 ἥμενος ἐν μεγάρῳ· τῷ δʼ ἄλγιον ὅς κεν ἐκείνων
Od.19.323 τοῦτον ἀνιάζῃ θυμοφθόρος· οὐδέ τι ἔργον
Od.19.324 ἐνθάδʼ ἔτι πρήξει, μάλα περ κεχολωμένος αἰνῶς.
Od.19.325 πῶς γὰρ ἐμεῦ σύ, ξεῖνε, δαήσεαι εἴ τι γυναικῶν
Od.19.326 ἀλλάων περίειμι νόον καὶ ἐπίφρονα μῆτιν,
Od.19.327 εἴ κεν ἀϋσταλέος, κακὰ εἱμένος ἐν μεγάροισιν
Od.19.328 δαινύῃ; ἄνθρωποι δὲ μινυνθάδιοι τελέθουσιν.
Od.19.329 ὃς μὲν ἀπηνὴς αὐτὸς ἔῃ καὶ ἀπηνέα εἰδῇ,
Od.19.330 τῷ δὲ καταρῶνται πάντες βροτοὶ ἄλγεʼ ὀπίσσω
Od.19.331 ζωῷ, ἀτὰρ τεθνεῶτί γʼ ἐφεψιόωνται ἅπαντες·
Od.19.332 ὃς δʼ ἂν ἀμύμων αὐτὸς ἔῃ καὶ ἀμύμονα εἰδῇ,
Od.19.333 τοῦ μέν τε κλέος εὐρὺ δὶα ξεῖνοι φορέουσι
Od.19.334 πάντας ἐπʼ ἀνθρώπους, πολλοί τέ μιν ἐσθλὸν ἔειπον.
Od.19.335 τὴν δʼ ἀπαμειβόμενος προσέφη πολύμητις Ὀδυσσεύς·
Od.19.336 ὦ γύναι αἰδοίη Λαερτιάδεω Ὀδυσῆος,
Od.19.337 ἦ τοι ἐμοὶ χλαῖναι καὶ ῥήγεα σιγαλόεντα
Od.19.338 ἤχθεθʼ, ὅτε πρῶτον Κρήτης ὄρεα νιφόεντα
Od.19.339 νοσφισάμην ἐπὶ νηὸς ἰὼν δολιχηρέτμοιο,
Od.19.340 κείω δʼ ὡς τὸ πάρος περ ἀΰπνους νύκτας ἴαυον·
Od.19.341 πολλὰς γὰρ δὴ νύκτας ἀεικελίῳ ἐνὶ κοίτῃ
Od.19.342 ἄεσα καί τʼ ἀνέμεινα ἐΰθρονον Ἠῶ δῖαν.
Od.19.343 οὐδέ τί μοι ποδάνιπτρα ποδῶν ἐπιήρανα θυμῷ
Od.19.344 γίγνεται· οὐδὲ γυνὴ ποδὸς ἅψεται ἡμετέροιο
Od.19.345 τάων αἵ τοι δῶμα κάτα δρήστειραι ἔασιν,
Od.19.346 εἰ μή τις γρηῦς ἔστι παλαιή, κεδνὰ ἰδυῖα,
Od.19.347 ἥ τις δὴ τέτληκε τόσα φρεσὶν ὅσσα τʼ ἐγώ περ·
Od.19.348 τῇ δʼ οὐκ ἂν φθονέοιμι ποδῶν ἅψασθαι ἐμεῖο.
Od.19.349 τὸν δʼ αὖτε προσέειπε περίφρων Πηνελόπεια·
Od.19.350 ξεῖνε φίλʼ· οὐ γάρ πώ τις ἀνὴρ πεπνυμένος ὧδε
Od.19.351 ξείνων τηλεδαπῶν φιλίων ἐμὸν ἵκετο δῶμα,
Od.19.352 ὡς σὺ μάλʼ εὐφραδέως πεπνυμένα πάντʼ ἀγορεύεις·
Od.19.353 ἔστι δέ μοι γρηῢς πυκινὰ φρεσὶ μήδεʼ ἔχουσα
Od.19.354 ἣ κεῖνον δύστηνον ἐῢ τρέφεν ἠδʼ ἀτίταλλε,
Od.19.355 δεξαμένη χείρεσσʼ, ὅτε μιν πρῶτον τέκε μήτηρ,
Od.19.356 ἥ σε πόδας νίψει, ὀλιγηπελέουσά περ ἔμπης.
Od.19.357 ἀλλʼ ἄγε νῦν ἀνστᾶσα, περίφρων Εὐρύκλεια,
Od.19.358 νίψον σοῖο ἄνακτος ὁμήλικα· καί που Ὀδυσσεὺς
Od.19.359 ἤδη τοιόσδʼ ἐστὶ πόδας τοιόσδε τε χεῖρας·
Od.19.360 αἶψα γὰρ ἐν κακότητι βροτοὶ καταγηράσκουσιν.
Od.19.361 ὣς ἄρʼ ἔφη, γρηῢς δὲ κατέσχετο χερσὶ πρόσωπα,
Od.19.362 δάκρυα δʼ ἔκβαλε θερμά, ἔπος δʼ ὀλοφυδνὸν ἔειπεν·
Od.19.363 ὤ μοι ἐγὼ σέο, τέκνον, ἀμήχανος· ἦ σε περὶ Ζεὺς
Od.19.364 ἀνθρώπων ἤχθηρε θεουδέα θυμὸν ἔχοντα.
Od.19.365 οὐ γάρ πώ τις τόσσα βροτῶν Διὶ τερπικεραύνῳ
Od.19.366 πίονα μηρίʼ ἔκηʼ οὐδʼ ἐξαίτους ἑκατόμβας,
Od.19.367 ὅσσα σὺ τῷ ἐδίδους, ἀρώμενος ἧος ἵκοιο
Od.19.368 γῆράς τε λιπαρὸν θρέψαιό τε φαίδιμον υἱόν·
Od.19.369 νῦν δέ τοι οἴῳ πάμπαν ἀφείλετο νόστιμον ἦμαρ.
Od.19.370 οὕτω που καὶ κείνῳ ἐφεψιόωντο γυναῖκες
Od.19.371 ξείνων τηλεδαπῶν, ὅτε τευ κλυτὰ δώμαθʼ ἵκοιτο,
Od.19.372 ὡς σέθεν αἱ κύνες αἵδε καθεψιόωνται ἅπασαι,
Od.19.373 τάων νῦν λώβην τε καὶ αἴσχεα πόλλʼ ἀλεείνων
Od.19.374 οὐκ ἐάας νίζειν· ἐμὲ δʼ οὐκ ἀέκουσαν ἄνωγε
Od.19.375 κούρη Ἰκαρίοιο, περίφρων Πηνελόπεια.
Od.19.376 τῷ σε πόδας νίψω ἅμα τʼ αὐτῆς Πηνελοπείης
Od.19.377 καὶ σέθεν εἵνεκʼ, ἐπεί μοι ὀρώρεται ἔνδοθι θυμὸς
Od.19.378 κήδεσιν. ἀλλʼ ἄγε νῦν ξυνίει ἔπος, ὅττι κεν εἴπω·
Od.19.379 πολλοὶ δὴ ξεῖνοι ταλαπείριοι ἐνθάδʼ ἵκοντο,
Od.19.380 ἀλλʼ οὔ πώ τινά φημι ἐοικότα ὧδε ἰδέσθαι
Od.19.381 ὡς σὺ δέμας φωνήν τε πόδας τʼ Ὀδυσῆϊ ἔοικας.
Od.19.382 τὴν δʼ ἀπαμειβόμενος προσέφη πολύμητις Ὀδυσσεύς·
Od.19.383 ὦ γρηῦ, οὕτω φασὶν ὅσοι ἴδον ὀφθαλμοῖσιν
Od.19.384 ἡμέας ἀμφοτέρους, μάλα εἰκέλω ἀλλήλοιϊν
Od.19.385 ἔμμεναι, ὡς σύ περ αὐτὴ ἐπιφρονέουσʼ ἀγορεύεις.
Od.19.386 ὣς ἄρʼ ἔφη, γρηῢς δὲ λέβηθʼ ἕλε παμφανόωντα
Od.19.387 τοῦ πόδας ἐξαπένιζεν, ὕδωρ δʼ ἐνεχεύατο πουλὺ
Od.19.388 ψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς
Od.19.389 ἷζεν ἐπʼ ἐσχαρόφιν, ποτὶ δὲ σκότον ἐτράπετʼ αἶψα·
Od.19.390 αὐτίκα γὰρ κατὰ θυμὸν ὀΐσατο, μή ἑ λαβοῦσα
Od.19.391 οὐλὴν ἀμφράσσαιτο καὶ ἀμφαδὰ ἔργα γένοιτο.
Od.19.392 νίζε δʼ ἄρʼ ἆσσον ἰοῦσα ἄναχθʼ ἑόν· αὐτίκα δʼ ἔγνω
Od.19.393 οὐλήν, τήν ποτέ μιν σῦς ἤλασε λευκῷ ὀδόντι
Od.19.394 Παρνησόνδʼ ἐλθόντα μετʼ Αὐτόλυκόν τε καὶ υἷας,
Od.19.395 μητρὸς ἑῆς πάτερʼ ἐσθλόν, ὃς ἀνθρώπους ἐκέκαστο
Od.19.396 κλεπτοσύνῃ θʼ ὅρκῳ τε· θεὸς δέ οἱ αὐτὸς ἔδωκεν
Od.19.397 Ἑρμείας· τῷ γὰρ κεχαρισμένα μηρία καῖεν
Od.19.398 ἀρνῶν ἠδʼ ἐρίφων· ὁ δέ οἱ πρόφρων ἅμʼ ὀπήδει.
Od.19.399 Αὐτόλυκος δʼ ἐλθὼν Ἰθάκης ἐς πίονα δῆμον
Od.19.400 παῖδα νέον γεγαῶτα κιχήσατο θυγατέρος ἧς·
Od.19.401 τόν ῥά οἱ Εὐρύκλεια φίλοις ἐπὶ γούνασι θῆκε
Od.19.402 παυομένῳ δόρποιο, ἔπος τʼ ἔφατʼ ἔκ τʼ ὀνόμαζεν·
Od.19.403 Αὐτόλυκʼ, αὐτὸς νῦν ὄνομʼ εὕρεο ὅττι κε θῆαι
Od.19.404 παιδὸς παιδὶ φίλῳ· πολυάρητος δέ τοί ἐστιν.
Od.19.405 τὴν δʼ αὖτʼ Αὐτόλυκος ἀπαμείβετο φώνησέν τε·
Od.19.406 γαμβρὸς ἐμὸς θυγάτηρ τε, τίθεσθʼ ὄνομʼ ὅττι κεν εἴπω·
Od.19.407 πολλοῖσιν γὰρ ἐγώ γε ὀδυσσάμενος τόδʼ ἱκάνω,
Od.19.408 ἀνδράσιν ἠδὲ γυναιξὶν ἀνὰ χθόνα πουλυβότειραν·
Od.19.409 τῷ δʼ Ὀδυσεὺς ὄνομʼ ἔστω ἐπώνυμον· αὐτὰρ ἐγώ γε,
Od.19.410 ὁππότʼ ἂν ἡβήσας μητρώϊον ἐς μέγα δῶμα
Od.19.411 ἔλθῃ Παρνησόνδʼ, ὅθι πού μοι κτήματʼ ἔασι,
Od.19.412 τῶν οἱ ἐγὼ δώσω καί μιν χαίροντʼ ἀποπέμψω.
Od.19.413 τῶν ἕνεκʼ ἦλθʼ Ὀδυσεύς, ἵνα οἱ πόροι ἀγλαὰ δῶρα.
Od.19.414 τὸν μὲν ἄρʼ Αὐτόλυκός τε καὶ υἱέες Αὐτολύκοιο
Od.19.415 χερσίν τʼ ἠσπάζοντο ἔπεσσί τε μειλιχίοισι·
Od.19.416 μήτηρ δʼ Ἀμφιθέη μητρὸς περιφῦσʼ Ὀδυσῆϊ
Od.19.417 κύσσʼ ἄρα μιν κεφαλήν τε καὶ ἄμφω φάεα καλά.
Od.19.418 Αὐτόλυκος δʼ υἱοῖσιν ἐκέκλετο κυδαλίμοισι
Od.19.419 δεῖπνον ἐφοπλίσσαι· τοὶ δʼ ὀτρύνοντος ἄκουσαν,
Od.19.420 αὐτίκα δʼ εἰσάγαγον βοῦν ἄρσενα πενταέτηρον·
Od.19.421 τὸν δέρον ἀμφί θʼ ἕπον, καί μιν διέχευαν ἅπαντα,
Od.19.422 μίστυλλόν τʼ ἄρʼ ἐπισταμένως πεῖράν τʼ ὀβελοῖσιν,
Od.19.423 ὤπτησάν τε περιφραδέως, δάσσαντό τε μοίρας.
Od.19.424 ὣς τότε μὲν πρόπαν ἦμαρ ἐς ἠέλιον καταδύντα
Od.19.425 δαίνυντʼ, οὐδέ τι θυμὸς ἐδεύετο δαιτὸς ἐΐσης·
Od.19.426 ἦμος δʼ ἠέλιος κατέδυ καὶ ἐπὶ κνέφας ἦλθεν,
Od.19.427 δὴ τότε κοιμήσαντο καὶ ὕπνου δῶρον ἕλοντο.
Od.19.428 ἦμος δʼ ἠριγένεια φάνη ῥοδοδάκτυλος Ἠώς,
Od.19.429 βάν ῥʼ ἴμεν ἐς θήρην, ἠμὲν κύνες ἠδὲ καὶ αὐτοὶ
Od.19.430 υἱέες Αὐτολύκου· μετὰ τοῖσι δὲ δῖος Ὀδυσσεὺς
Od.19.431 ἤϊεν· αἰπὺ δʼ ὄρος προσέβαν καταειμένον ὕλῃ
Od.19.432 Παρνησοῦ, τάχα δʼ ἵκανον πτύχας ἠνεμοέσσας.
Od.19.433 Ἠέλιος μὲν ἔπειτα νέον προσέβαλλεν ἀρούρας
Od.19.434 ἐξ ἀκαλαρρείταο βαθυρρόου Ὠκεανοῖο,
Od.19.435 οἱ δʼ ἐς βῆσσαν ἵκανον ἐπακτῆρες· πρὸ δʼ ἄρʼ αὐτῶν
Od.19.436 ἴχνιʼ ἐρευνῶντες κύνες ἤϊσαν, αὐτὰρ ὄπισθεν
Od.19.437 υἱέες Αὐτολύκου· μετὰ τοῖσι δὲ δῖος Ὀδυσσεὺς
Od.19.438 ἤϊεν ἄγχι κυνῶν, κραδάων δολιχόσκιον ἔγχος.
Od.19.439 ἔνθα δʼ ἄρʼ ἐν λόχμῃ πυκινῇ κατέκειτο μέγας σῦς·
Od.19.440 τὴν μὲν ἄρʼ οὔτʼ ἀνέμων διάει μένος ὑγρὸν ἀέντων,
Od.19.441 οὔτε μιν Ἠέλιος φαέθων ἀκτῖσιν ἔβαλλεν,
Od.19.442 οὔτʼ ὄμβρος περάασκε διαμπερές· ὣς ἄρα πυκνὴ
Od.19.443 ἦεν, ἀτὰρ φύλλων ἐνέην χύσις ἤλιθα πολλή.
Od.19.444 τὸν δʼ ἀνδρῶν τε κυνῶν τε περὶ κτύπος ἦλθε ποδοῖϊν,
Od.19.445 ὡς ἐπάγοντες ἐπῇσαν· ὁ δʼ ἀντίος ἐκ ξυλόχοιο
Od.19.446 φρίξας εὖ λοφιήν, πῦρ δʼ ὀφθαλμοῖσι δεδορκώς,
Od.19.447 στῆ ῥʼ αὐτῶν σχεδόθεν· ὁ δʼ ἄρα πρώτιστος Ὀδυσσεὺς
Od.19.448 ἔσσυτʼ ἀνασχόμενος δολιχὸν δόρυ χειρὶ παχείῃ,
Od.19.449 οὐτάμεναι μεμαώς· ὁ δέ μιν φθάμενος ἔλασεν σῦς
Od.19.450 γουνὸς ὕπερ, πολλὸν δὲ διήφυσε σαρκὸς ὀδόντι
Od.19.451 λικριφὶς ἀΐξας, οὐδʼ ὀστέον ἵκετο φωτός.
Od.19.452 τὸν δʼ Ὀδυσεὺς οὔτησε τυχὼν κατὰ δεξιὸν ὦμον,
Od.19.453 ἀντικρὺ δὲ διῆλθε φαεινοῦ δουρὸς ἀκωκή·
Od.19.454 κὰδ δʼ ἔπεσʼ ἐν κονίῃσι μακών, ἀπὸ δʼ ἔπτατο θυμός.
Od.19.455 τὸν μὲν ἄρʼ Αὐτολύκου παῖδες φίλοι ἀμφεπένοντο,
Od.19.456 ὠτειλὴν δʼ Ὀδυσῆος ἀμύμονος ἀντιθέοιο
Od.19.457 δῆσαν ἐπισταμένως, ἐπαοιδῇ δʼ αἷμα κελαινὸν
Od.19.458 ἔσχεθον, αἶψα δʼ ἵκοντο φίλου πρὸς δώματα πατρός.
Od.19.459 τὸν μὲν ἄρʼ Αὐτόλυκός τε καὶ υἱέες Αὐτολύκοιο
Od.19.460 εὖ ἰησάμενοι ἠδʼ ἀγλαὰ δῶρα πορόντες
Od.19.461 καρπαλίμως χαίροντα φίλην ἐς πατρίδʼ ἔπεμπον
Od.19.462 εἰς Ἰθάκην. τῷ μέν ῥα πατὴρ καὶ πότνια μήτηρ
Od.19.463 χαῖρον νοστήσαντι καὶ ἐξερέεινον ἕκαστα,
Od.19.464 οὐλὴν ὅττι πάθοι· ὁ δʼ ἄρα σφίσιν εὖ κατέλεξεν
Od.19.465 ὥς μιν θηρεύοντʼ ἔλασεν σῦς λευκῷ ὀδόντι,
Od.19.466 Παρνησόνδʼ ἐλθόντα σὺν υἱάσιν Αὐτολύκοιο.
Od.19.467 τὴν γρηῢς χείρεσσι καταπρηνέσσι λαβοῦσα
Od.19.468 γνῶ ῥʼ ἐπιμασσαμένη, πόδα δὲ προέηκε φέρεσθαι·
Od.19.469 ἐν δὲ λέβητι πέσε κνήμη, κανάχησε δὲ χαλκός,
Od.19.470 ἂψ δʼ ἑτέρωσʼ ἐκλίθη· τὸ δʼ ἐπὶ χθονὸς ἐξέχυθʼ ὕδωρ.
Od.19.471 τὴν δʼ ἅμα χάρμα καὶ ἄλγος ἕλε φρένα, τὼ δέ οἱ ὄσσε
Od.19.472 δακρυόφι πλῆσθεν, θαλερὴ δέ οἱ ἔσχετο φωνή.
Od.19.473 ἁψαμένη δὲ γενείου Ὀδυσσῆα προσέειπεν·
Od.19.474 ἦ μάλʼ Ὀδυσσεύς ἐσσι, φίλον τέκος· οὐδέ σʼ ἐγώ γε
Od.19.475 πρὶν ἔγνων, πρὶν πάντα ἄνακτʼ ἐμὸν ἀμφαφάασθαι.
Od.19.476 ἦ καὶ Πηνελόπειαν ἐσέδρακεν ὀφθαλμοῖσι,
Od.19.477 πεφραδέειν ἐθέλουσα φίλον πόσιν ἔνδον ἐόντα.
Od.19.478 ἡ δʼ οὔτʼ ἀθρῆσαι δύνατʼ ἀντίη οὔτε νοῆσαι·
Od.19.479 τῇ γὰρ Ἀθηναίη νόον ἔτραπεν· αὐτὰρ Ὀδυσσεὺς
Od.19.480 χεῖρʼ ἐπιμασσάμενος φάρυγος λάβε δεξιτερῆφι,
Od.19.481 τῇ δʼ ἑτέρῃ ἕθεν ἆσσον ἐρύσσατο φώνησέν τε.
Od.19.482 μαῖα, τίη μʼ ἐθέλεις ὀλέσαι; σὺ δέ μʼ ἔτρεφες αὐτὴ
Od.19.483 τῷ σῷ ἐπὶ μαζῷ· νῦν δʼ ἄλγεα πολλὰ μογήσας
Od.19.484 ἤλυθον εἰκοστῷ ἔτεϊ ἐς πατρίδα γαῖαν.
Od.19.485 ἀλλʼ ἐπεὶ ἐφράσθης καί τοι θεὸς ἔμβαλε θυμῷ,
Od.19.486 σίγα, μή τίς τʼ ἄλλος ἐνὶ μεγάροισι πύθηται.
Od.19.487 ὧδε γὰρ ἐξερέω, καὶ μὴν τετελεσμένον ἔσται·
Od.19.488 εἴ χʼ ὑπʼ ἐμοί γε θεὸς δαμάσῃ μνηστῆρας ἀγαυούς,
Od.19.489 οὐδὲ τροφοῦ οὔσης σεῦ ἀφέξομαι, ὁππότʼ ἂν ἄλλας
Od.19.490 δμῳὰς ἐν μεγάροισιν ἐμοῖς κτείνωμι γυναῖκας.
Od.19.491 τὸν δʼ αὖτε προσέειπε περίφρων Εὐρύκλεια·
Od.19.492 τέκνον ἐμόν, ποῖόν σε ἔπος φύγεν ἕρκος ὀδόντων.
Od.19.493 οἶσθα μὲν οἷον ἐμὸν μένος ἔμπεδον οὐδʼ ἐπιεικτόν,
Od.19.494 ἕξω δʼ ὡς ὅτε τις στερεὴ λίθος ἠὲ σίδηρος.
Od.19.495 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Od.19.496 εἴ χʼ ὑπό σοι γε θεὸς δαμάσῃ μνηστῆρας ἀγαυούς,
Od.19.497 δὴ τότε τοι καταλέξω ἐνὶ μεγάροισι γυναῖκας,
Od.19.498 αἵ τέ σʼ ἀτιμάζουσι καὶ αἳ νηλείτιδές εἰσι.
Od.19.499 τὴν δʼ ἀπαμειβόμενος προσέφη πολύμητις Ὀδυσσεύς
Od.19.500 μαῖα, τίη δὲ σὺ τὰς μυθήσεαι; οὐδέ τί σε χρή.
Od.19.501 εὖ νυ καὶ αὐτὸς ἐγὼ φράσομαι καὶ εἴσομʼ ἑκάστην·
Od.19.502 ἀλλʼ ἔχε σιγῇ μῦθον, ἐπίτρεψον δὲ θεοῖσιν.
Od.19.503 ὣς ἄρʼ ἔφη, γρηῢς δὲ διὲκ μεγάροιο βεβήκει
Od.19.504 οἰσομένη ποδάνιπτρα· τὰ γὰρ πρότερʼ ἔκχυτο πάντα.
Od.19.505 αὐτὰρ ἐπεὶ νίψεν τε καὶ ἤλειψεν λίπʼ ἐλαίῳ,
Od.19.506 αὖτις ἄρʼ ἀσσοτέρω πυρὸς ἕλκετο δίφρον Ὀδυσσεὺς
Od.19.507 θερσόμενος, οὐλὴν δὲ κατὰ ῥακέεσσι κάλυψε.
Od.19.508 τοῖσι δὲ μύθων ἦρχε περίφρων Πηνελόπεια·
Od.19.509 ξεῖνε, τὸ μέν σʼ ἔτι τυτθὸν ἐγὼν εἰρήσομαι αὐτή·
Od.19.510 καὶ γὰρ δὴ κοίτοιο τάχʼ ἔσσεται ἡδέος ὥρη,
Od.19.511 ὅν τινά γʼ ὕπνος ἕλοι γλυκερός, καὶ κηδόμενόν περ.
Od.19.512 αὐτὰρ ἐμοὶ καὶ πένθος ἀμέτρητον πόρε δαίμων·
Od.19.513 ἤματα μὲν γὰρ τέρπομʼ ὀδυρομένη, γοόωσα,
Od.19.514 ἔς τʼ ἐμὰ ἔργʼ ὁρόωσα καὶ ἀμφιπόλων ἐνὶ οἴκῳ·
Od.19.515 αὐτὰρ ἐπὴν νὺξ ἔλθῃ, ἕλῃσί τε κοῖτος ἅπαντας,
Od.19.516 κεῖμαι ἐνὶ λέκτρῳ, πυκιναὶ δέ μοι ἀμφʼ ἀδινὸν κῆρ
Od.19.517 ὀξεῖαι μελεδῶνες ὀδυρομένην ἐρέθουσιν.
Od.19.518 ὡς δʼ ὅτε Πανδαρέου κούρη, χλωρηῒς ἀηδών,
Od.19.519 καλὸν ἀείδῃσιν ἔαρος νέον ἱσταμένοιο,
Od.19.520 δενδρέων ἐν πετάλοισι καθεζομένη πυκινοῖσιν,
Od.19.521 ἥ τε θαμὰ τρωπῶσα χέει πολυηχέα φωνήν,
Od.19.522 παῖδʼ ὀλοφυρομένη Ἴτυλον φίλον, ὅν ποτε χαλκῷ
Od.19.523 κτεῖνε διʼ ἀφραδίας, κοῦρον Ζήθοιο ἄνακτος,
Od.19.524 ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα,
Od.19.525 ἠὲ μένω παρὰ παιδὶ καὶ ἔμπεδα πάντα φυλάσσω,
Od.19.526 κτῆσιν ἐμήν, δμῶάς τε καὶ ὑψερεφὲς μέγα δῶμα,
Od.19.527 εὐνήν τʼ αἰδομένη πόσιος δήμοιό τε φῆμιν,
Od.19.528 ἦ ἤδη ἅμʼ ἕπωμαι Ἀχαιῶν ὅς τις ἄριστος
Od.19.529 μνᾶται ἐνὶ μεγάροισι, πορὼν ἀπερείσια ἕδνα.
Od.19.530 παῖς δʼ ἐμὸς ἧος ἔην ἔτι νήπιος ἠδὲ χαλίφρων,
Od.19.531 γήμασθʼ οὔ μʼ εἴα πόσιος κατὰ δῶμα λιποῦσαν·
Od.19.532 νῦν δʼ ὅτε δὴ μέγας ἐστὶ καὶ ἥβης μέτρον ἱκάνει,
Od.19.533 καὶ δή μʼ ἀρᾶται πάλιν ἐλθέμεν ἐκ μεγάροιο,
Od.19.534 κτήσιος ἀσχαλόων, τήν οἱ κατέδουσιν Ἀχαιοί.
Od.19.535 ἀλλʼ ἄγε μοι τὸν ὄνειρον ὑπόκριναι καὶ ἄκουσον.
Od.19.536 χῆνές μοι κατὰ οἶκον ἐείκοσι πυρὸν ἔδουσιν
Od.19.537 ἐξ ὕδατος, καί τέ σφιν ἰαίνομαι εἰσορόωσα·
Od.19.538 ἐλθὼν δʼ ἐξ ὄρεος μέγας αἰετὸς ἀγκυλοχείλης
Od.19.539 πᾶσι κατʼ αὐχένας ἦξε καὶ ἔκτανεν· οἱ δʼ ἐκέχυντο
Od.19.540 ἀθρόοι ἐν μεγάροις, ὁ δʼ ἐς αἰθέρα δῖαν ἀέρθη.
Od.19.541 αὐτὰρ ἐγὼ κλαῖον καὶ ἐκώκυον ἔν περ ὀνείρῳ,
Od.19.542 ἀμφὶ δʼ ἔμʼ ἠγερέθοντο ἐϋπλοκαμῖδες Ἀχαιαί,
Od.19.543 οἴκτρʼ ὀλοφυρομένην ὅ μοι αἰετὸς ἔκτανε χῆνας.
Od.19.544 ἂψ δʼ ἐλθὼν κατʼ ἄρʼ ἕζετʼ ἐπὶ προὔχοντι μελάθρῳ,
Od.19.545 φωνῇ δὲ βροτέῃ κατερήτυε φώνησέν τε·
Od.19.546 θάρσει, Ἰκαρίου κούρη τηλεκλειτοῖο·
Od.19.547 οὐκ ὄναρ, ἀλλʼ ὕπαρ ἐσθλόν, ὅ τοι τετελεσμένον ἔσται.
Od.19.548 χῆνες μὲν μνηστῆρες, ἐγὼ δέ τοι αἰετὸς ὄρνις
Od.19.549 ἦα πάρος, νῦν αὖτε τεὸς πόσις εἰλήλουθα,
Od.19.550 ὃς πᾶσι μνηστῆρσιν ἀεικέα πότμον ἐφήσω.
Od.19.551 ὣς ἔφατʼ, αὐτὰρ ἐμὲ μελιηδὴς ὕπνος ἀνῆκε·
Od.19.552 παπτήνασα δὲ χῆνας ἐνὶ μεγάροισι νόησα
Od.19.553 πυρὸν ἐρεπτομένους παρὰ πύελον, ἧχι πάρος περ.
Od.19.554 τὴν δʼ ἀπαμειβόμενος προσέφη πολύμητις Ὀδυσσεύς·
Od.19.555 ὦ γύναι, οὔ πως ἔστιν ὑποκρίνασθαι ὄνειρον
Od.19.556 ἄλλῃ ἀποκλίναντʼ, ἐπεὶ ἦ ῥά τοι αὐτὸς Ὀδυσσεὺς
Od.19.557 πέφραδʼ ὅπως τελέει· μνηστῆρσι δὲ φαίνετʼ ὄλεθρος
Od.19.558 πᾶσι μάλʼ, οὐδέ κέ τις θάνατον καὶ κῆρας ἀλύξει.
Od.19.559 τὸν δʼ αὖτε προσέειπε περίφρων Πηνελόπεια·
Od.19.560 ξεῖνʼ, ἦ τοι μὲν ὄνειροι ἀμήχανοι ἀκριτόμυθοι
Od.19.561 γίγνοντʼ, οὐδέ τι πάντα τελείεται ἀνθρώποισι.
Od.19.562 δοιαὶ γάρ τε πύλαι ἀμενηνῶν εἰσὶν ὀνείρων·
Od.19.563 αἱ μὲν γὰρ κεράεσσι τετεύχαται, αἱ δʼ ἐλέφαντι·
Od.19.564 τῶν οἳ μέν κʼ ἔλθωσι διὰ πριστοῦ ἐλέφαντος,
Od.19.565 οἵ ῥʼ ἐλεφαίρονται, ἔπεʼ ἀκράαντα φέροντες·
Od.19.566 οἱ δὲ διὰ ξεστῶν κεράων ἔλθωσι θύραζε,
Od.19.567 οἵ ῥʼ ἔτυμα κραίνουσι, βροτῶν ὅτε κέν τις ἴδηται.
Od.19.568 ἀλλʼ ἐμοὶ οὐκ ἐντεῦθεν ὀΐομαι αἰνὸν ὄνειρον
Od.19.569 ἐλθέμεν· ἦ κʼ ἀσπαστὸν ἐμοὶ καὶ παιδὶ γένοιτο.
Od.19.570 ἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·
Od.19.571 ἥδε δὴ ἠὼς εἶσι δυσώνυμος, ἥ μʼ Ὀδυσῆος
Od.19.572 οἴκου ἀποσχήσει· νῦν γὰρ καταθήσω ἄεθλον,
Od.19.573 τοὺς πελέκεας, τοὺς κεῖνος ἐνὶ μεγάροισιν ἑοῖσιν
Od.19.574 ἵστασχʼ ἑξείης, δρυόχους ὥς, δώδεκα πάντας·
Od.19.575 στὰς δʼ ὅ γε πολλὸν ἄνευθε διαρρίπτασκεν ὀϊστόν.
Od.19.576 νῦν δὲ μνηστήρεσσιν ἄεθλον τοῦτον ἐφήσω·
Od.19.577 ὃς δέ κε ῥηΐτατʼ ἐντανύσῃ βιὸν ἐν παλάμῃσι
Od.19.578 καὶ διοϊστεύσῃ πελέκεων δυοκαίδεκα πάντων,
Od.19.579 τῷ κεν ἅμʼ ἑσποίμην, νοσφισσαμένη τόδε δῶμα
Od.19.580 κουρίδιον, μάλα καλόν, ἐνίπλειον βιότοιο·
Od.19.581 τοῦ ποτὲ μεμνήσεσθαι ὀΐομαι ἔν περ ὀνείρῳ.
Od.19.582 τὴν δʼ ἀπαμειβόμενος προσέφη πολύμητις Ὀδυσσεύς
Od.19.583 ὦ γύναι αἰδοίη Λαερτιάδεω Ὀδυσῆος,
Od.19.584 μηκέτι νῦν ἀνάβαλλε δόμοις ἔνι τοῦτον ἄεθλον·
Od.19.585 πρὶν γάρ τοι πολύμητις ἐλεύσεται ἐνθάδʼ Ὀδυσσεύς,
Od.19.586 πρὶν τούτους τόδε τόξον ἐΰξοον ἀμφαφόωντας
Od.19.587 νευρήν τʼ ἐντανύσαι διοϊστεῦσαί τε σιδήρου.
Od.19.588 τὸν δʼ αὖτε προσέειπε περίφρων Πηνελόπεια·
Od.19.589 εἴ κʼ ἐθέλοις μοι, ξεῖνε, παρήμενος ἐν μεγάροισι
Od.19.590 τέρπειν, οὔ κέ μοι ὕπνος ἐπὶ βλεφάροισι χυθείη.
Od.19.591 ἀλλʼ οὐ γάρ πως ἔστιν ἀΰπνους ἔμμεναι αἰεὶ
Od.19.592 ἀνθρώπους· ἐπὶ γάρ τοι ἑκάστῳ μοῖραν ἔθηκαν
Od.19.593 ἀθάνατοι θνητοῖσιν ἐπὶ ζείδωρον ἄρουραν.
Od.19.594 ἀλλʼ ἦ τοι μὲν ἐγὼν ὑπερώϊον εἰσαναβᾶσα
Od.19.595 λέξομαι εἰς εὐνήν, ἥ μοι στονόεσσα τέτυκται,
Od.19.596 αἰεὶ δάκρυσʼ ἐμοῖσι πεφυρμένη, ἐξ οὗ Ὀδυσσεὺς
Od.19.597 ᾤχετʼ ἐποψόμενος Κακοΐλιον οὐκ ὀνομαστήν.
Od.19.598 ἔνθα κε λεξαίμην· σὺ δὲ λέξεο τῷδʼ ἐνὶ οἴκῳ,
Od.19.599 ἢ χαμάδις στορέσας ἤ τοι κατὰ δέμνια θέντων.
Od.19.600 ὣς εἰποῦσʼ ἀνέβαινʼ ὑπερώϊα σιγαλόεντα,
Od.19.601 οὐκ οἴη, ἅμα τῇ γε καὶ ἀμφίπολοι κίον ἄλλαι.
Od.19.602 ἐς δʼ ὑπερῷʼ ἀναβᾶσα σὺν ἀμφιπόλοισι γυναιξὶ
Od.19.603 κλαῖεν ἔπειτʼ Ὀδυσῆα, φίλον πόσιν, ὄφρα οἱ ὕπνον
Od.19.604 ἡδὺν ἐπὶ βλεφάροισι βάλε γλαυκῶπις Ἀθήνη.
Od.20.1 αὐτὰρ ὁ ἐν προδόμῳ εὐνάζετο δῖος Ὀδυσσεύς·
Od.20.2 κὰμ μὲν ἀδέψητον βοέην στόρεσʼ, αὐτὰρ ὕπερθε
Od.20.3 κώεα πόλλʼ ὀΐων, τοὺς ἱρεύεσκον Ἀχαιοί·
Od.20.4 Εὐρυνόμη δʼ ἄρʼ ἐπὶ χλαῖναν βάλε κοιμηθέντι.
Od.20.5 ἔνθʼ Ὀδυσεὺς μνηστῆρσι κακὰ φρονέων ἐνὶ θυμῷ
Od.20.6 κεῖτʼ ἐγρηγορόων· ταὶ δʼ ἐκ μεγάροιο γυναῖκες
Od.20.7 ἤϊσαν, αἳ μνηστῆρσιν ἐμισγέσκοντο πάρος περ,
Od.20.8 ἀλλήλῃσι γέλω τε καὶ εὐφροσύνην παρέχουσαι.
Od.20.9 τοῦ δʼ ὠρίνετο θυμὸς ἐνὶ στήθεσσι φίλοισι·
Od.20.10 πολλὰ δὲ μερμήριζε κατὰ φρένα καὶ κατὰ θυμόν,
Od.20.11 ἠὲ μεταΐξας θάνατον τεύξειεν ἑκάστῃ,
Od.20.12 ἦ ἔτʼ ἐῷ μνηστῆρσιν ὑπερφιάλοισι μιγῆναι
Od.20.13 ὕστατα καὶ πύματα, κραδίη δέ οἱ ἔνδον ὑλάκτει.
Od.20.14 ὡς δὲ κύων ἀμαλῇσι περὶ σκυλάκεσσι βεβῶσα
Od.20.15 ἄνδρʼ ἀγνοιήσασʼ ὑλάει μέμονέν τε μάχεσθαι,
Od.20.16 ὥς ῥα τοῦ ἔνδον ὑλάκτει ἀγαιομένου κακὰ ἔργα·
Od.20.17 στῆθος δὲ πλήξας κραδίην ἠνίπαπε μύθῳ·
Od.20.18 τέτλαθι δή, κραδίη· καὶ κύντερον ἄλλο ποτʼ ἔτλης.
Od.20.19 ἤματι τῷ ὅτε μοι μένος ἄσχετος ἤσθιε Κύκλωψ
Od.20.20 ἰφθίμους ἑτάρους· σὺ δʼ ἐτόλμας, ὄφρα σε μῆτις
Od.20.21 ἐξάγαγʼ ἐξ ἄντροιο ὀϊόμενον θανέεσθαι.
Od.20.22 ὣς ἔφατʼ, ἐν στήθεσσι καθαπτόμενος φίλον ἦτορ·
Od.20.23 τῷ δὲ μάλʼ ἐν πείσῃ κραδίη μένε τετληυῖα
Od.20.24 νωλεμέως· ἀτὰρ αὐτὸς ἑλίσσετο ἔνθα καὶ ἔνθα.
Od.20.25 ὡς δʼ ὅτε γαστέρʼ ἀνὴρ πολέος πυρὸς αἰθομένοιο,
Od.20.26 ἐμπλείην κνίσης τε καὶ αἵματος, ἔνθα καὶ ἔνθα
Od.20.27 αἰόλλῃ, μάλα δʼ ὦκα λιλαίεται ὀπτηθῆναι,
Od.20.28 ὣς ἄρʼ ὅ γʼ ἔνθα καὶ ἔνθα ἑλίσσετο, μερμηρίζων
Od.20.29 ὅππως δὴ μνηστῆρσιν ἀναιδέσι χεῖρας ἐφήσει
Od.20.30 μοῦνος ἐὼν πολέσι. σχεδόθεν δέ οἱ ἦλθεν Ἀθήνη
Od.20.31 οὐρανόθεν καταβᾶσα· δέμας δʼ ἤϊκτο γυναικί·
Od.20.32 στῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπε·
Od.20.33 τίπτʼ αὖτʼ ἐγρήσσεις, πάντων περὶ κάμμορε φωτῶν;
Od.20.34 οἶκος μέν τοι ὅδʼ ἐστί, γυνὴ δέ τοι ἥδʼ ἐνὶ οἴκῳ
Od.20.35 καὶ, πάϊς, οἷόν πού τις ἐέλδεται ἔμμεναι υἷα.
Od.20.36 τὴν δʼ ἀπαμειβόμενος προσέφη πολύμητις Ὀδυσσεύς·
Od.20.37 ναὶ δὴ ταῦτά γε πάντα, θεά, κατὰ μοῖραν ἔειπες·
Od.20.38 ἀλλά τί μοι τόδε θυμὸς ἐνὶ φρεσὶ μερμηρίζει,
Od.20.39 ὅππως δὴ μνηστῆρσιν ἀναιδέσι χεῖρας ἐφήσω,
Od.20.40 μοῦνος ἐών· οἱ δʼ αἰὲν ἀολλέες ἔνδον ἔασι.
Od.20.41 πρὸς δʼ ἔτι καὶ τόδε μεῖζον ἐνὶ φρεσὶ μερμηρίζω·
Od.20.42 εἴ περ γὰρ κτείναιμι Διός τε σέθεν τε ἕκητι,
Od.20.43 πῆ κεν ὑπεκπροφύγοιμι; τά σε φράζεσθαι ἄνωγα.
Od.20.44 τὸν δʼ αὖτε προσέειπε θεὰ γλαυκῶπις Ἀθήνη·
Od.20.45 σχέτλιε, καὶ μέν τίς τε χερείονι πείθεθʼ ἑταίρῳ,
Od.20.46 ὅς περ θνητός τʼ ἐστὶ καὶ οὐ τόσα μήδεα οἶδεν·
Od.20.47 αὐτὰρ ἐγὼ θεός εἰμι, διαμπερὲς ἥ σε φυλάσσω
Od.20.48 ἐν πάντεσσι πόνοις. ἐρέω δέ τοι ἐξαναφανδόν·
Od.20.49 εἴ περ πεντήκοντα λόχοι μερόπων ἀνθρώπων
Od.20.50 νῶϊ περισταῖεν, κτεῖναι μεμαῶτες Ἄρηϊ,
Od.20.51 καί κεν τῶν ἐλάσαιο βόας καὶ ἴφια μῆλα.
Od.20.52 ἀλλʼ ἑλέτω σε καὶ ὕπνος· ἀνίη καὶ τὸ φυλάσσειν
Od.20.53 πάννυχον ἐγρήσσοντα, κακῶν δʼ ὑποδύσεαι ἤδη.
Od.20.54 ὣς φάτο, καί ῥά οἱ ὕπνον ἐπὶ βλεφάροισιν ἔχευεν,
Od.20.55 αὐτὴ δʼ ἂψ ἐς Ὄλυμπον ἀφίκετο δῖα θεάων.
Od.20.56 εὖτε τὸν ὕπνος ἔμαρπτε, λύων μελεδήματα θυμοῦ,
Od.20.57 λυσιμελής, ἄλοχος δʼ ἄρʼ ἐπέγρετο κεδνὰ ἰδυῖα·
Od.20.58 κλαῖε δʼ ἄρʼ ἐν λέκτροισι καθεζομένη μαλακοῖσιν.
Od.20.59 αὐτὰρ ἐπεὶ κλαίουσα κορέσσατο ὃν κατὰ θυμόν,
Od.20.60 Ἀρτέμιδι πρώτιστον ἐπεύξατο δῖα γυναικῶν·
Od.20.61 Ἄρτεμι, πότνα θεά, θύγατερ Διός, αἴθε μοι ἤδη
Od.20.62 ἰὸν ἐνὶ στήθεσσι βαλοῦσʼ ἐκ θυμὸν ἕλοιο
Od.20.63 αὐτίκα νῦν, ἢ ἔπειτα μʼ ἀναρπάξασα θύελλα
Od.20.64 οἴχοιτο προφέρουσα κατʼ ἠερόεντα κέλευθα,
Od.20.65 ἐν προχοῇς δὲ βάλοι ἀψορρόου Ὠκεανοῖο.
Od.20.66 ὡς δʼ ὅτε Πανδαρέου κούρας ἀνέλοντο θύελλαι·
Od.20.67 τῇσι τοκῆας μὲν φθῖσαν θεοί, αἱ δʼ ἐλίποντο
Od.20.68 ὀρφαναὶ ἐν μεγάροισι, κόμισσε δὲ δῖʼ Ἀφροδίτη
Od.20.69 τυρῷ καὶ μέλιτι γλυκερῷ καὶ ἡδέϊ οἴνῳ·
Od.20.70 Ἥρη δʼ αὐτῇσιν περὶ πασέων δῶκε γυναικῶν
Od.20.71 εἶδος καὶ πινυτήν, μῆκος δʼ ἔπορʼ Ἄρτεμις ἁγνή,
Od.20.72 ἔργα δʼ Ἀθηναίη δέδαε κλυτὰ ἐργάζεσθαι.
Od.20.73 εὖτʼ Ἀφροδίτη δῖα προσέστιχε μακρὸν Ὄλυμπον,
Od.20.74 κούρῃς αἰτήσουσα τέλος θαλεροῖο γάμοιο—
Od.20.75 ἐς Δία τερπικέραυνον, ὁ γάρ τʼ εὖ οἶδεν ἅπαντα,
Od.20.76 μοῖράν τʼ ἀμμορίην τε καταθνητῶν ἀνθρώπων—
Od.20.77 τόφρα δὲ τὰς κούρας ἅρπυιαι ἀνηρείψαντο
Od.20.78 καί ῥʼ ἔδοσαν στυγερῇσιν ἐρινύσιν ἀμφιπολεύειν·
Od.20.79 ὣς ἔμʼ ἀϊστώσειαν Ὀλύμπια δώματʼ ἔχοντες,
Od.20.80 ἠέ μʼ ἐϋπλόκαμος βάλοι Ἄρτεμις, ὄφρʼ Ὀδυσῆα
Od.20.81 ὀσσομένη καὶ γαῖαν ὕπο στυγερὴν ἀφικοίμην,
Od.20.82 μηδέ τι χείρονος ἀνδρὸς ἐϋφραίνοιμι νόημα.
Od.20.83 ἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις
Od.20.84 ἤματα μὲν κλαίῃ, πυκινῶς ἀκαχήμενος ἦτορ,
Od.20.85 νύκτας δʼ ὕπνος ἔχῃσιν—ὁ γάρ τʼ ἐπέλησεν ἁπάντων,
Od.20.86 ἐσθλῶν ἠδὲ κακῶν, ἐπεὶ ἄρ βλέφαρʼ ἀμφικαλύψῃ—
Od.20.87 αὐτὰρ ἐμοὶ καὶ ὀνείρατʼ ἐπέσσευεν κακὰ δαίμων.
Od.20.88 τῇδε γὰρ αὖ μοι νυκτὶ παρέδραθεν εἴκελος αὐτῷ,
Od.20.89 τοῖος ἐὼν οἷος ᾖεν ἅμα στρατῷ· αὐτὰρ ἐμὸν κῆρ
Od.20.90 χαῖρʼ, ἐπεὶ οὐκ ἐφάμην ὄναρ ἔμμεναι, ἀλλʼ ὕπαρ ἤδη.
Od.20.91 ὣς ἔφατʼ, αὐτίκα δὲ χρυσόθρονος ἤλυθεν Ἠώς.
Od.20.92 τῆς δʼ ἄρα κλαιούσης ὄπα σύνθετο δῖος Ὀδυσσεύς·
Od.20.93 μερμήριζε δʼ ἔπειτα, δόκησε δέ οἱ κατὰ θυμὸν
Od.20.94 ἤδη γιγνώσκουσα παρεστάμεναι κεφαλῆφι.
Od.20.95 χλαῖναν μὲν συνελὼν καὶ κώεα, τοῖσιν ἐνεῦδεν,
Od.20.96 ἐς μέγαρον κατέθηκεν ἐπὶ θρόνου, ἐκ δὲ βοείην
Od.20.97 θῆκε θύραζε φέρων, Διὶ δʼ εὔξατο χεῖρας ἀνασχών·
Od.20.98 Ζεῦ πάτερ, εἴ μʼ ἐθέλοντες ἐπὶ τραφερήν τε καὶ ὑγρὴν
Od.20.99 ἤγετʼ ἐμὴν ἐς γαῖαν, ἐπεί μʼ ἐκακώσατε λίην,
Od.20.100 φήμην τίς μοι φάσθω ἐγειρομένων ἀνθρώπων
Od.20.101 ἔνδοθεν, ἔκτοσθεν δὲ Διὸς τέρας ἄλλο φανήτω.
Od.20.102 ὣς ἔφατʼ εὐχόμενος· τοῦ δʼ ἔκλυε μητίετα Ζεύς,
Od.20.103 αὐτίκα δʼ ἐβρόντησεν ἀπʼ αἰγλήεντος Ὀλύμπου,
Od.20.104 ὑψόθεν ἐκ νεφέων· γήθησε δὲ δῖος Ὀδυσσεύς.
Od.20.105 φήμην δʼ ἐξ οἴκοιο γυνὴ προέηκεν ἀλετρὶς
Od.20.106 πλησίον, ἔνθʼ ἄρα οἱ μύλαι ἥατο ποιμένι λαῶν,
Od.20.107 τῇσιν δώδεκα πᾶσαι ἐπερρώοντο γυναῖκες
Od.20.108 ἄλφιτα τεύχουσαι καὶ ἀλείατα, μυελὸν ἀνδρῶν.
Od.20.109 αἱ μὲν ἄρʼ ἄλλαι εὗδον, ἐπεὶ κατὰ πυρὸν ἄλεσσαν,
Od.20.110 ἡ δὲ μίʼ οὔπω παύετʼ, ἀφαυροτάτη δʼ ἐτέτυκτο·
Od.20.111 ἥ ῥα μύλην στήσασα ἔπος φάτο, σῆμα ἄνακτι·
Od.20.112 Ζεῦ πάτερ, ὅς τε θεοῖσι καὶ ἀνθρώποισιν ἀνάσσεις,
Od.20.113 ἦ μεγάλʼ ἐβρόντησας ἀπʼ οὐρανοῦ ἀστερόεντος,
Od.20.114 οὐδέ ποθι νέφος ἐστί· τέρας νύ τεῳ τόδε φαίνεις.
Od.20.115 κρῆνον νῦν καὶ ἐμοὶ δειλῇ ἔπος, ὅττι κεν εἴπω·
Od.20.116 μνηστῆρες πύματόν τε καὶ ὕστατον ἤματι τῷδε
Od.20.117 ἐν μεγάροις Ὀδυσῆος ἑλοίατο δαῖτʼ ἐρατεινήν,
Od.20.118 οἳ δή μοι καμάτῳ θυμαλγέι· γούνατʼ ἔλυσαν
Od.20.119 ἄλφιτα τευχούσῃ· νῦν ὕστατα δειπνήσειαν.
Od.20.120 ὣς ἄρʼ ἔφη, χαῖρεν δὲ κλεηδόνι δῖος Ὀδυσσεὺς
Od.20.121 Ζηνός τε βροντῇ· φάτο γὰρ τίσασθαι ἀλείτας.
Od.20.122 αἱ δʼ ἄλλαι δμῳαὶ κατὰ δώματα κάλʼ Ὀδυσῆος
Od.20.123 ἀγρόμεναι ἀνέκαιον ἐπʼ ἐσχάρῃ ἀκάματον πῦρ.
Od.20.124 Τηλέμαχος δʼ εὐνῆθεν ἀνίστατο, ἰσόθεος φώς,
Od.20.125 εἵματα ἑσσάμενος· περὶ δὲ ξίφος ὀξὺ θέτʼ ὤμῳ·
Od.20.126 ποσσὶ δʼ ὑπὸ λιπαροῖσιν ἐδήσατο καλὰ πέδιλα,
Od.20.127 εἵλετο δʼ ἄλκιμον ἔγχος, ἀκαχμένον ὀξέι· χαλκῷ·
Od.20.128 στῆ δʼ ἄρʼ ἐπʼ οὐδὸν ἰών, πρὸς δʼ Εὐρύκλειαν ἔειπε·
Od.20.129 μαῖα φίλη, τὸν ξεῖνον ἐτιμήσασθʼ ἐνὶ οἴκῳ
Od.20.130 εὐνῇ καὶ σίτῳ, ἦ αὔτως κεῖται ἀκηδής;
Od.20.131 τοιαύτη γὰρ ἐμὴ μήτηρ, πινυτή περ ἐοῦσα·
Od.20.132 ἐμπλήγδην ἕτερόν γε τίει μερόπων ἀνθρώπων
Od.20.133 χείρονα, τὸν δέ τʼ ἀρείονʼ ἀτιμήσασʼ ἀποπέμπει.
Od.20.134 τὸν δʼ αὖτε προσέειπε περίφρων Εὐρύκλεια·
Od.20.135 οὐκ ἄν μιν νῦν, τέκνον, ἀναίτιον αἰτιόῳο.
Od.20.136 οἶνον μὲν γὰρ πῖνε καθήμενος, ὄφρʼ ἔθελʼ αὐτός,
Od.20.137 σίτου δʼ οὐκέτʼ ἔφη πεινήμεναι· εἴρετο γάρ μιν.
Od.20.138 ἀλλʼ ὅτε δὴ κοίτοιο καὶ ὕπνου μιμνήσκοιτο,
Od.20.139 ἡ μὲν δέμνιʼ ἄνωγεν ὑποστορέσαι δμῳῇσιν,
Od.20.140 αὐτὰρ ὅ γʼ, ὥς τις πάμπαν ὀϊζυρὸς καὶ ἄποτμος,
Od.20.141 οὐκ ἔθελʼ ἐν λέκτροισι καὶ ἐν ῥήγεσσι καθεύδειν,
Od.20.142 ἀλλʼ ἐν ἀδεψήτῳ βοέῃ καὶ κώεσιν οἰῶν
Od.20.143 ἔδραθʼ ἐνὶ προδόμῳ· χλαῖναν δʼ ἐπιέσσαμεν ἡμεῖς.
Od.20.144 ὣς φάτο, Τηλέμαχος δὲ διὲκ μεγάροιο βεβήκει
Od.20.145 ἔγχος ἔχων, ἅμα τῷ γε δύω κύνες ἀργοὶ ἕποντο.
Od.20.146 βῆ δʼ ἴμεν εἰς ἀγορὴν μετʼ ἐϋκνήμιδας Ἀχαιούς.
Od.20.147 ἡ δʼ αὖτε δμῳῇσιν ἐκέκλετο δῖα γυναικῶν,
Od.20.148 Εὐρύκλειʼ, Ὦπος θυγάτηρ Πεισηνορίδαο·
Od.20.149 ἀγρεῖθʼ, αἱ μὲν δῶμα κορήσατε ποιπνύσασαι,
Od.20.150 ῥάσσατέ τʼ, ἔν τε θρόνοις εὐποιήτοισι τάπητας
Od.20.151 βάλλετε πορφυρέους· αἱ δὲ σπόγγοισι τραπέζας
Od.20.152 πάσας ἀμφιμάσασθε, καθήρατε δὲ κρητῆρας
Od.20.153 καὶ δέπα ἀμφικύπελλα τετυγμένα· ταὶ δὲ μεθʼ ὕδωρ
Od.20.154 ἔρχεσθε κρήνηνδε, καὶ οἴσετε θᾶσσον ἰοῦσαι.
Od.20.155 οὐ γὰρ δὴν μνηστῆρες ἀπέσσονται μεγάροιο,
Od.20.156 ἀλλὰ μάλʼ ἦρι νέονται, ἐπεὶ καὶ πᾶσιν ἑορτή.
Od.20.157 ὣς ἔφαθʼ, αἱ δʼ ἄρα τῆς μάλα μὲν κλύον ἠδʼ ἐπίθοντο.
Od.20.158 αἱ μὲν ἐείκοσι βῆσαν ἐπὶ κρήνην μελάνυδρον,
Od.20.159 αἱ δʼ αὐτοῦ κατὰ δώματʼ ἐπισταμένως πονέοντο.
Od.20.160 ἐς δʼ ἦλθον δρηστῆρες Ἀχαιῶν. οἱ μὲν ἔπειτα
Od.20.161 εὖ καὶ ἐπισταμένως κέασαν ξύλα, ταὶ δὲ γυναῖκες
Od.20.162 ἦλθον ἀπὸ κρήνης· ἐπὶ δέ σφισιν ἦλθε συβώτης
Od.20.163 τρεῖς σιάλους κατάγων, οἳ ἔσαν μετὰ πᾶσιν ἄριστοι.
Od.20.164 καὶ τοὺς μέν ῥʼ εἴασε καθʼ ἕρκεα καλὰ νέμεσθαι,
Od.20.165 αὐτὸς δʼ αὖτʼ Ὀδυσῆα προσηύδα μειλιχίοισι·
Od.20.166 ξεῖνʼ, ἦ ἄρ τί σε μᾶλλον Ἀχαιοὶ εἰσορόωσιν,
Od.20.167 ἦέ σʼ ἀτιμάζουσι κατὰ μέγαρʼ, ὡς τὸ πάρος περ;
Od.20.168 τὸν δʼ ἀπαμειβόμενος προσέφη πολυμήτις Ὀδυσσεύς·
Od.20.169 αἲ γὰρ δή, Εὔμαιε, θεοὶ τισαίατο λώβην,
Od.20.170 ἣν οἵδʼ ὑβρίζοντες ἀτάσθαλα μηχανόωνται
Od.20.171 οἴκῳ ἐν ἀλλοτρίῳ, οὐδʼ αἰδοῦς μοῖραν ἔχουσιν.
Od.20.172 ὣς οἱ μὲν τοιαῦτα πρὸς ἀλλήλους ἀγόρευον,
Od.20.173 ἀγχίμολον δέ σφʼ ἦλθε Μελάνθιος, αἰπόλος αἰγῶν.
Od.20.174 αἶγας ἄγων αἳ πᾶσι μετέρεπον αἰπολίοισι,
Od.20.175 δεῖπνον μνηστήρεσσι. δύω δʼ ἅμʼ ἕποντο νομῆες.
Od.20.176 καὶ τὰς μὲν κατέδησεν ὑπʼ αἰθούσῃ ἐριδούπῳ,
Od.20.177 αὐτὸς δʼ αὖτʼ Ὀδυσῆα προσηύδα κερτομίοισι·
Od.20.178 ξεῖνʼ, ἔτι καὶ νῦν ἐνθάδʼ ἀνιήσεις κατὰ δῶμα
Od.20.179 ἀνέρας αἰτίζων, ἀτὰρ οὐκ ἔξεισθα θύραζε;
Od.20.180 πάντως οὐκέτι νῶϊ διακρινέεσθαι ὀΐω
Od.20.181 πρὶν χειρῶν γεύσασθαι, ἐπεὶ σύ περ οὐ κατὰ κόσμον
Od.20.182 αἰτίζεις· εἰσὶν δὲ καὶ ἄλλαι δαῖτες Ἀχαιῶν.
Od.20.183 ὣς φάτο, τὸν δʼ οὔ τι προσέφη πολύμητις Ὀδυσσεύς,
Od.20.184 ἀλλʼ ἀκέων κίνησε κάρη, κακὰ βυσσοδομεύων.
Od.20.185 τοῖσι δʼ ἐπὶ τρίτος ἦλθε Φιλοίτιος, ὄρχαμος ἀνδρῶν,
Od.20.186 βοῦν στεῖραν μνηστῆρσιν ἄγων καὶ πίονας αἶγας.
Od.20.187 πορθμῆες δʼ ἄρα τούς γε διήγαγον, οἵ τε καὶ ἄλλους
Od.20.188 ἀνθρώπους πέμπουσιν, ὅτις σφέας εἰσαφίκηται.
Od.20.189 καὶ τὰ μὲν εὖ κατέδησεν ὑπʼ αἰθούσῃ ἐριδούπῳ,
Od.20.190 αὐτὸς δʼ αὖτʼ ἐρέεινε συβώτην ἄγχι παραστάς·
Od.20.191 τίς δὴ ὅδε ξεῖνος νέον εἰλήλουθε, συβῶτα,
Od.20.192 ἡμέτερον πρὸς δῶμα; τέων δʼ ἐξ εὔχεται εἶναι
Od.20.193 ἀνδρῶν; ποῦ δέ νύ οἱ γενεὴ καὶ πατρὶς ἄρουρα;
Od.20.194 δύσμορος, ἦ τε ἔοικε δέμας βασιλῆϊ ἄνακτι·
Od.20.195 ἀλλὰ θεοὶ δυόωσι πολυπλάγκτους ἀνθρώπους,
Od.20.196 ὁππότε καὶ βασιλεῦσιν ἐπικλώσωνται ὀϊζύν.
Od.20.197 ἦ καὶ δεξιτερῇ δειδίσκετο χειρὶ παραστάς,
Od.20.198 καί μιν φωνήσας ἔπεα πτερόεντα προσηύδα·
Od.20.199 χαῖρε, πάτερ ὦ ξεῖνε· γένοιτό τοι ἔς περ ὀπίσσω
Od.20.200 ὄλβος· ἀτὰρ μὲν νῦν γε κακοῖς ἔχεαι πολέεσσι.
Od.20.201 Ζεῦ πάτερ, οὔ τις σεῖο θεῶν ὀλοώτερος ἄλλος·
Od.20.202 οὐκ ἐλεαίρεις ἄνδρας, ἐπὴν δὴ γείνεαι αὐτός,
Od.20.203 μισγέμεναι κακότητι καὶ ἄλγεσι λευγαλέοισιν.
Od.20.204 ἴδιον, ὡς ἐνόησα, δεδάκρυνται δέ μοι ὄσσε
Od.20.205 μνησαμένῳ Ὀδυσῆος, ἐπεὶ καὶ κεῖνον ὀΐω
Od.20.206 τοιάδε λαίφεʼ ἔχοντα κατʼ ἀνθρώπους ἀλάλησθαι,
Od.20.207 εἴ που ἔτι ζώει καὶ ὁρᾷ φάος ἠελίοιο.
Od.20.208 εἰ δʼ ἤδη τέθνηκε καὶ εἰν Ἀΐδαο δόμοισιν,
Od.20.209 ὤ μοι ἔπειτʼ Ὀδυσῆος ἀμύμονος, ὅς μʼ ἐπὶ βουσὶν
Od.20.210 εἷσʼ ἔτι τυτθὸν ἐόντα Κεφαλλήνων ἐνὶ δήμῳ.
Od.20.211 νῦν δʼ αἱ μὲν γίγνονται ἀθέσφατοι, οὐδέ κεν ἄλλως
Od.20.212 ἀνδρί γʼ ὑποσταχύοιτο βοῶν γένος εὐρυμετώπων·
Od.20.213 τὰς δʼ ἄλλοι με κέλονται ἀγινέμεναί σφισιν αὐτοῖς
Od.20.214 ἔδμεναι· οὐδέ τι παιδὸς ἐνὶ μεγάροις ἀλέγουσιν,
Od.20.215 οὐδʼ ὄπιδα τρομέουσι θεῶν· μεμάασι γὰρ ἤδη
Od.20.216 κτήματα δάσσασθαι δὴν οἰχομένοιο ἄνακτος.
Od.20.217 αὐτὰρ ἐμοὶ τόδε θυμὸς ἐνὶ στήθεσσι φίλοισι
Od.20.218 πόλλʼ ἐπιδινεῖται· μάλα μὲν κακὸν υἷος ἐόντος
Od.20.219 ἄλλων δῆμον ἱκέσθαι ἰόντʼ αὐτῇσι βόεσσιν,
Od.20.220 ἄνδρας ἐς ἀλλοδαπούς· τὸ δὲ ῥίγιον, αὖθι μένοντα
Od.20.221 βουσὶν ἐπʼ ἀλλοτρίῃσι καθήμενον ἄλγεα πάσχειν.
Od.20.222 καί κεν δὴ πάλαι ἄλλον ὑπερμενέων βασιλήων
Od.20.223 ἐξικόμην φεύγων, ἐπεὶ οὐκέτʼ ἀνεκτὰ πέλονται·
Od.20.224 ἀλλʼ ἔτι τὸν δύστηνον ὀΐομαι, εἴ ποθεν ἐλθὼν
Od.20.225 ἀνδρῶν μνηστήρων σκέδασιν κατὰ δώματα θείῃ.
Od.20.226 τὸν δʼ ἀπαμειβόμενος προσέφη πολύμητις Ὀδυσσεύς·
Od.20.227 βουκόλʼ, ἐπεὶ οὔτε κακῷ οὔτʼ ἄφρονι φωτὶ ἔοικας,
Od.20.228 γιγνώσκω δὲ καὶ αὐτὸς ὅ τοι πινυτὴ φρένας ἵκει,
Od.20.229 τοὔνεκά τοι ἐρέω καὶ ἐπὶ μέγαν ὅρκον ὀμοῦμαι·
Od.20.230 ἴστω νῦν Ζεὺς πρῶτα θεῶν ξενίη τε τράπεζα
Od.20.231 ἱστίη τʼ Ὀδυσῆος ἀμύμονος, ἣν ἀφικάνω,
Od.20.232 ἦ σέθεν ἐνθάδʼ ἐόντος ἐλεύσεται οἴκαδʼ Ὀδυσσεύς·
Od.20.233 σοῖσιν δʼ ὀφθαλμοῖσιν ἐπόψεαι, αἴ κʼ ἐθέλῃσθα,
Od.20.234 κτεινομένους μνηστῆρας, οἳ ἐνθάδε κοιρανέουσιν.
Od.20.235 τὸν δʼ αὖτε προσέειπε βοῶν ἐπιβουκόλος ἀνήρ·
Od.20.236 αἲ γὰρ τοῦτο, ξεῖνε, ἔπος τελέσειε Κρονίων·
Od.20.237 γνοίης χʼ οἵη ἐμὴ δύναμις καὶ χεῖρες ἕπονται.
Od.20.238 ὣς δʼ αὔτως Εὔμαιος ἐπεύξατο πᾶσι θεοῖσι
Od.20.239 νοστῆσαι Ὀδυσῆα πολύφρονα ὅνδε δόμονδε.
Od.20.240 ὣς οἱ μὲν τοιαῦτα πρὸς ἀλλήλους ἀγόρευον,
Od.20.241 μνηστῆρες δʼ ἄρα Τηλεμάχῳ θάνατόν τε μόρον τε
Od.20.242 ἤρτυον· αὐτὰρ ὁ τοῖσιν ἀριστερὸς ἤλυθεν ὄρνις,
Od.20.243 αἰετὸς ὑψιπέτης, ἔχε δὲ τρήρωνα πέλειαν.
Od.20.244 τοῖσιν δʼ Ἀμφίνομος ἀγορήσατο καὶ μετέειπεν·
Od.20.245 ὦ φίλοι, οὐχ ἡμῖν συνθεύσεται ἥδε γε βουλή,
Od.20.246 Τηλεμάχοιο φόνος· ἀλλὰ μνησώμεθα δαιτός.
Od.20.247 ὣς ἔφατʼ Ἀμφίνομος, τοῖσιν δʼ ἐπιήνδανε μῦθος.
Od.20.248 ἐλθόντες δʼ ἐς δώματʼ Ὀδυσσῆος θείοιο
Od.20.249 χλαίνας μὲν κατέθεντο κατὰ κλισμούς τε θρόνους τε,
Od.20.250 οἱ δʼ ἱέρευον ὄϊς μεγάλους καὶ πίονας αἶγας,
Od.20.251 ἵρευον δὲ σύας σιάλους καὶ βοῦν ἀγελαίην·
Od.20.252 σπλάγχνα δʼ ἄρʼ ὀπτήσαντες ἐνώμων, ἐν δέ τε οἶνον
Od.20.253 κρητῆρσιν κερόωντο· κύπελλα δὲ νεῖμε συβώτης.
Od.20.254 σῖτον δέ σφʼ ἐπένειμε Φιλοίτιος, ὄρχαμος ἀνδρῶν,
Od.20.255 καλοῖς ἐν κανέοισιν, ἐῳνοχόει δὲ Μελανθεύς.
Od.20.256 οἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.
Od.20.257 Τηλέμαχος δʼ Ὀδυσῆα καθίδρυε, κέρδεα νωμῶν,
Od.20.258 ἐντὸς ἐϋσταθέος μεγάρου, παρὰ λάϊνον οὐδόν,
Od.20.259 δίφρον ἀεικέλιον καταθεὶς ὀλίγην τε τράπεζαν·
Od.20.260 πὰρ δʼ ἐτίθει σπλάγχνων μοίρας, ἐν δʼ οἶνον ἔχευεν
Od.20.261 ἐν δέπαϊ χρυσέῳ, καί μιν πρὸς μῦθον ἔειπεν·
Od.20.262 ἐνταυθοῖ νῦν ἧσο μετʼ ἀνδράσιν οἰνοποτάζων·
Od.20.263 κερτομίας δέ τοι αὐτὸς ἐγὼ καὶ χεῖρας ἀφέξω
Od.20.264 πάντων μνηστήρων, ἐπεὶ οὔ τοι δήμιός ἐστιν
Od.20.265 οἶκος ὅδʼ, ἀλλʼ Ὀδυσῆος, ἐμοὶ δʼ ἐκτήσατο κεῖνος.
Od.20.266 ὑμεῖς δέ, μνηστῆρες, ἐπίσχετε θυμὸν ἐνιπῆς
Od.20.267 καὶ χειρῶν, ἵνα μή τις ἔρις καὶ νεῖκος ὄρηται.
Od.20.268 ὣς ἔφαθʼ, οἱ δʼ ἄρα πάντες ὀδὰξ ἐν χείλεσι φύντες
Od.20.269 Τηλέμαχον θαύμαζον, ὃ θαρσαλέως ἀγόρευε.
Od.20.270 τοῖσιν δʼ Ἀντίνοος μετέφη, Εὐπείθεος υἱός·
Od.20.271 καὶ χαλεπόν περ ἐόντα δεχώμεθα μῦθον, Ἀχαιοί,
Od.20.272 Τηλεμάχου· μάλα δʼ ἧμιν ἀπειλήσας ἀγορεύει.
Od.20.273 οὐ γὰρ Ζεὺς εἴασε Κρονίων· τῷ κέ μιν ἤδη
Od.20.274 παύσαμεν ἐν μεγάροισι, λιγύν περ ἐόντʼ ἀγορητήν.
Od.20.275 ὣς ἔφατʼ Ἀντίνοος· ὁ δʼ ἄρʼ οὐκ ἐμπάζετο μύθων.
Od.20.276 κήρυκες δʼ ἀνὰ ἄστυ θεῶν ἱερὴν ἑκατόμβην
Od.20.277 ἦγον· τοὶ δʼ ἀγέροντο κάρη κομόωντες Ἀχαιοὶ
Od.20.278 ἄλσος ὕπο σκιερὸν ἑκατηβόλου Ἀπόλλωνος.
Od.20.279 οἱ δʼ ἐπεὶ ὤπτησαν κρέʼ ὑπέρτερα καὶ ἐρύσαντο,
Od.20.280 μοίρας δασσάμενοι δαίνυντʼ ἐρικυδέα δαῖτα·
Od.20.281 πὰρ δʼ ἄρʼ Ὀδυσσῆϊ μοῖραν θέσαν οἳ πονέοντο
Od.20.282 ἴσην, ὡς αὐτοί περ ἐλάγχανον· ὣς γὰρ ἀνώγει
Od.20.283 Τηλέμαχος, φίλος υἱὸς Ὀδυσσῆος θείοιο.
Od.20.284 μνηστῆρας δʼ οὐ πάμπαν ἀγήνορας εἴα Ἀθήνη
Od.20.285 λώβης ἴσχεσθαι θυμαλγέος, ὄφρʼ ἔτι μᾶλλον
Od.20.286 δύη ἄχος κραδίην Λαερτιάδην Ὀδυσῆα.
Od.20.287 ἦν δέ τις ἐν μνηστῆρσιν ἀνὴρ ἀθεμίστια εἰδώς,
Od.20.288 Κτήσιππος δʼ ὄνομʼ ἔσκε, Σάμῃ δʼ ἐνὶ οἰκία ναῖεν·
Od.20.289 ὃς δή τοι κτεάτεσσι πεποιθὼς θεσπεσίοισι
Od.20.290 μνάσκετʼ Ὀδυσσῆος δὴν οἰχομένοιο δάμαρτα.
Od.20.291 ὅς ῥα τότε μνηστῆρσιν ὑπερφιάλοισι μετηύδα·
Od.20.292 κέκλυτέ μευ, μνηστῆρες ἀγήνορες, ὄφρα τι εἴπω·
Od.20.293 μοῖραν μὲν δὴ ξεῖνος ἔχει πάλαι, ὡς ἐπέοικεν,
Od.20.294 ἴσην· οὐ γὰρ καλὸν ἀτέμβειν οὐδὲ δίκαιον
Od.20.295 ξείνους Τηλεμάχου, ὅς κεν τάδε δώμαθʼ ἵκηται.
Od.20.296 ἀλλʼ ἄγε οἱ καὶ ἐγὼ δῶ ξείνιον, ὄφρα καὶ αὐτὸς
Od.20.297 ἠὲ λοετροχόῳ δώῃ γέρας ἠέ τῳ ἄλλῳ
Od.20.298 δμώων, οἳ κατὰ δώματʼ Ὀδυσσῆος θείοιο.
Od.20.299 ὣς εἰπὼν ἔρριψε βοὸς πόδα χειρὶ παχείῃ.
Od.20.300 κείμενον ἐκ κανέοιο λαβών· ὁ δʼ ἀλεύατʼ Ὀδυσσεὺς
Od.20.301 ἦκα παρακλίνας κεφαλήν, μείδησε δὲ θυμῷ
Od.20.302 σαρδάνιον μάλα τοῖον· ὁ δʼ εὔδμητον βάλε τοῖχον.
Od.20.303 Κτήσιππον δʼ ἄρα Τηλέμαχος ἠνίπαπε μύθῳ·
Od.20.304 Κτήσιππʼ, ἦ μάλα τοι τόδε κέρδιον ἔπλετο θυμῷ·
Od.20.305 οὐκ ἔβαλες τὸν ξεῖνον· ἀλεύατο γὰρ βέλος αὐτός.
Od.20.306 ἦ γάρ κέν σε μέσον βάλον ἔγχεϊ ὀξυόεντι,
Od.20.307 καί κέ τοι ἀντὶ γάμοιο πατὴρ τάφον ἀμφεπονεῖτο
Od.20.308 ἐνθάδε. τῷ μή τίς μοι ἀεικείας ἐνὶ οἴκῳ
Od.20.309 φαινέτω· ἤδη γὰρ νοέω καὶ οἶδα ἕκαστα,
Od.20.310 ἐσθλά τε καὶ τὰ χέρηα· πάρος δʼ ἔτι νήπιος ἦα.
Od.20.311 ἀλλʼ ἔμπης τάδε μὲν καὶ τέτλαμεν εἰσορόωντες,
Od.20.312 μήλων σφαζομένων οἴνοιό τε πινομένοιο
Od.20.313 καὶ σίτου· χαλεπὸν γὰρ ἐρυκακέειν ἕνα πολλούς.
Od.20.314 ἀλλʼ ἄγε μηκέτι μοι κακὰ ῥέζετε δυσμενέοντες·
Od.20.315 εἰ δʼ ἤδη μʼ αὐτὸν κτεῖναι μενεαίνετε χαλκῷ,
Od.20.316 καί κε τὸ βουλοίμην, καί κεν πολὺ κέρδιον εἴη
Od.20.317 τεθνάμεν ἢ τάδε γʼ αἰὲν ἀεικέα ἔργʼ ὁράασθαι,
Od.20.318 ξείνους τε στυφελιζομένους δμῳάς τε γυναῖκας
Od.20.319 ῥυστάζοντας ἀεικελίως κατὰ δώματα καλά.
Od.20.320 ὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ·
Od.20.321 ὀψὲ δὲ δὴ μετέειπε Δαμαστορίδης Ἀγέλαος·
Od.20.322 ὦ φίλοι, οὐκ ἂν δή τις ἐπὶ ῥηθέντι δικαίῳ
Od.20.323 ἀντιβίοις ἐπέεσσι καθαπτόμενος χαλεπαίνοι·
Od.20.324 μήτε τι τὸν ξεῖνον στυφελίζετε μήτε τινʼ ἄλλον
Od.20.325 δμώων, οἳ κατὰ δώματʼ Ὀδυσσῆος θείοιο.
Od.20.326 Τηλεμάχῳ δέ κε μῦθον ἐγὼ καὶ μητέρι φαίην
Od.20.327 ἤπιον, εἴ σφωϊν κραδίῃ ἅδοι ἀμφοτέροιϊν.
Od.20.328 ὄφρα μὲν ὑμῖν θυμὸς ἐνὶ στήθεσσιν ἐώλπει
Od.20.329 νοστήσειν Ὀδυσῆα πολύφρονα ὅνδε δόμονδε,
Od.20.330 τόφρʼ οὔ τις νέμεσις μενέμεν τʼ ἦν ἰσχέμεναί τε
Od.20.331 μνηστῆρας κατὰ δώματʼ, ἐπεὶ τόδε κέρδιον ἦεν,
Od.20.332 εἰ νόστησʼ Ὀδυσεὺς καὶ ὑπότροπος ἵκετο δῶμα·
Od.20.333 νῦν δʼ ἤδη τόδε δῆλον, ὅ τʼ οὐκέτι νόστιμός ἐστιν.
Od.20.334 ἀλλʼ ἄγε, σῇ τάδε μητρὶ παρεζόμενος κατάλεξον,
Od.20.335 γήμασθʼ ὅς τις ἄριστος ἀνὴρ καὶ πλεῖστα πόρῃσιν,
Od.20.336 ὄφρα σὺ μὲν χαίρων πατρώϊα πάντα νέμηαι,
Od.20.337 ἔσθων καὶ πίνων, ἡ δʼ ἄλλου δῶμα κομίζῃ.
Od.20.338 τὸν δʼ αὖ Τηλέμαχος πεπνυμένος ἀντίον ηὔδα·
Od.20.339 οὐ μὰ Ζῆνʼ, Ἀγέλαε, καὶ ἄλγεα πατρὸς ἐμοῖο,
Od.20.340 ὅς που τῆλʼ Ἰθάκης ἢ ἔφθιται ἢ ἀλάληται,
Od.20.341 οὔ τι διατρίβω μητρὸς γάμον, ἀλλὰ κελεύω
Od.20.342 γήμασθʼ ᾧ κʼ ἐθέλῃ, ποτὶ δʼ ἄσπετα δῶρα δίδωμι.
Od.20.343 αἰδέομαι δʼ ἀέκουσαν ἀπὸ μεγάροιο δίεσθαι
Od.20.344 μύθῳ ἀναγκαίῳ· μὴ τοῦτο θεὸς τελέσειεν.
Od.20.345 ὣς φάτο Τηλέμαχος· μνηστῆρσι δὲ Παλλὰς Ἀθήνη
Od.20.346 ἄσβεστον γέλω ὦρσε, παρέπλαγξεν δὲ νόημα.
Od.20.347 οἱ δʼ ἤδη γναθμοῖσι γελοίων ἀλλοτρίοισιν,
Od.20.348 αἱμοφόρυκτα δὲ δὴ κρέα ἤσθιον· ὄσσε δʼ ἄρα σφέων
Od.20.349 δακρυόφιν πίμπλαντο, γόον δʼ ὠΐετο θυμός.
Od.20.350 τοῖσι δὲ καὶ μετέειπε Θεοκλύμενος θεοειδής·
Od.20.351 ἆ δειλοί, τί κακὸν τόδε πάσχετε; νυκτὶ μὲν ὑμέων
Od.20.352 εἰλύαται κεφαλαί τε πρόσωπά τε νέρθε τε γοῦνα.
Od.20.353 οἰμωγὴ δὲ δέδηε, δεδάκρυνται δὲ παρειαί,
Od.20.354 αἵματι δʼ ἐρράδαται τοῖχοι καλαί τε μεσόδμαι·
Od.20.355 εἰδώλων δὲ πλέον πρόθυρον, πλείη δὲ καὶ αὐλή,
Od.20.356 ἱεμένων Ἔρεβόσδε ὑπὸ ζόφον· ἠέλιος δὲ
Od.20.357 οὐρανοῦ ἐξαπόλωλε, κακὴ δʼ ἐπιδέδρομεν ἀχλύς.
Od.20.358 ὣς ἔφαθʼ, οἱ δʼ ἄρα πάντες ἐπʼ αὐτῷ ἡδὺ γέλασσαν.
Od.20.359 τοῖσιν δʼ Εὐρύμαχος, Πολύβου πάϊς, ἦρχʼ ἀγορεύειν·
Od.20.360 ἀφραίνει ξεῖνος νέον ἄλλοθεν εἰληλουθώς.
Od.20.361 ἀλλά μιν αἶψα, νέοι, δόμου ἐκπέμψασθε θύραζε
Od.20.362 εἰς ἀγορὴν ἔρχεσθαι, ἐπεὶ τάδε νυκτὶ ἐΐσκει.
Od.20.363 τὸν δʼ αὖτε προσέειπε Θεοκλύμενος θεοειδής·
Od.20.364 Εὐρύμαχʼ, οὔ τί σʼ ἄνωγα ἐμοὶ πομπῆας ὀπάζειν·
Od.20.365 εἰσί μοι ὀφθαλμοί τε καὶ οὔατα καὶ πόδες ἄμφω
Od.20.366 καὶ νόος ἐν στήθεσσι τετυγμένος οὐδὲν ἀεικής.
Od.20.367 τοῖς ἔξειμι θύραζε, ἐπεὶ νοέω κακὸν ὔμμιν
Od.20.368 ἐρχόμενον, τό κεν οὔ τις ὑπεκφύγοι οὐδʼ ἀλέαιτο
Od.20.369 μνηστήρων, οἳ δῶμα κάτʼ ἀντιθέου Ὀδυσῆος
Od.20.370 ἀνέρας ὑβρίζοντες ἀτάσθαλα μηχανάασθε.
Od.20.371 ὣς εἰπὼν ἐξῆλθε δόμων εὖ ναιεταόντων,
Od.20.372 ἵκετο δʼ ἐς Πείραιον, ὅ μιν πρόφρων ὑπέδεκτο.
Od.20.373 μνηστῆρες δʼ ἄρα πάντες ἐς ἀλλήλους ὁρόωντες
Od.20.374 Τηλέμαχον ἐρέθιζον, ἐπὶ ξείνοις γελόωντες·
Od.20.375 ὧδε δέ τις εἴπεσκε νέων ὑπερηνορεόντων·
Od.20.376 Τηλέμαχʼ, οὔ τις σεῖο κακοξεινώτερος ἄλλος·
Od.20.377 οἷον μέν τινα τοῦτον ἔχεις ἐπίμαστον ἀλήτην,
Od.20.378 σίτου καὶ οἴνου κεχρημένον, οὐδέ τι ἔργων
Od.20.379 ἔμπαιον οὐδὲ βίης, ἀλλʼ αὔτως ἄχθος ἀρούρης.
Od.20.380 ἄλλος δʼ αὖτέ τις οὗτος ἀνέστη μαντεύεσθαι.
Od.20.381 ἀλλʼ εἴ μοί τι πίθοιο, τό κεν πολὺ κέρδιον εἴη·
Od.20.382 τοὺς ξείνους ἐν νηῒ πολυκληῗδι βαλόντες
Od.20.383 ἐς Σικελοὺς πέμψωμεν, ὅθεν κέ τοι ἄξιον ἄλφοι.
Od.20.384 ὣς ἔφασαν μνηστῆρες· ὁ δʼ οὐκ ἐμπάζετο μύθων,
Od.20.385 ἀλλʼ ἀκέων πατέρα προσεδέρκετο, δέγμενος αἰεί,
Od.20.386 ὁππότε δὴ μνηστῆρσιν ἀναιδέσι χεῖρας ἐφήσει.
Od.20.387 ἡ δὲ κατʼ ἄντηστιν θεμένη περικαλλέα δίφρον
Od.20.388 κούρη Ἰκαρίοιο, περίφρων Πηνελόπεια,
Od.20.389 ἀνδρῶν ἐν μεγάροισιν ἑκάστου μῦθον ἄκουεν.
Od.20.390 δεῖπνον μὲν γάρ τοί γε γελοίωντες τετύκοντο
Od.20.391 ἡδὺ τε καὶ μενοεικές, ἐπεὶ μάλα πόλλʼ ἱέρευσαν·
Od.20.392 δόρπου δʼ οὐκ ἄν πως ἀχαρίστερον ἄλλο γένοιτο,
Od.20.393 οἷον δὴ τάχʼ ἔμελλε θεὰ καὶ καρτερὸς ἀνὴρ
Od.20.394 θησέμεναι· πρότεροι γὰρ ἀεικέα μηχανόωντο.
Od.21.1 τῇ δʼ ἄρʼ ἐπὶ φρεσὶ θῆκε θεὰ γλαυκῶπις Ἀθήνη,
Od.21.2 κούρῃ Ἰκαρίοιο, περίφρονι Πηνελοπείῃ,
Od.21.3 τόξον μνηστήρεσσι θέμεν πολιόν τε σίδηρον
Od.21.4 ἐν μεγάροις Ὀδυσῆος, ἀέθλια καὶ φόνου ἀρχήν.
Od.21.5 κλίμακα δʼ ὑψηλὴν προσεβήσετο οἷο δόμοιο,
Od.21.6 εἵλετο δὲ κληῗδʼ εὐκαμπέα χειρὶ παχείῃ
Od.21.7 καλὴν χαλκείην· κώπη δʼ ἐλέφαντος ἐπῆεν.
Od.21.8 βῆ δʼ ἴμεναι θάλαμόνδε σὺν ἀμφιπόλοισι γυναιξὶν
Od.21.9 ἔσχατον· ἔνθα δέ οἱ κειμήλια κεῖτο ἄνακτος,
Od.21.10 χαλκός τε χρυσός τε πολύκμητός τε σίδηρος.
Od.21.11 ἔνθα δὲ τόξον κεῖτο παλίντονον ἠδὲ φαρέτρη
Od.21.12 ἰοδόκος, πολλοὶ δʼ ἔνεσαν στονόεντες ὀϊστοί,
Od.21.13 δῶρα τά οἱ ξεῖνος Λακεδαίμονι δῶκε τυχήσας
Od.21.14 Ἴφιτος Εὐρυτίδης, ἐπιείκελος ἀθανάτοισι.
Od.21.15 τὼ δʼ ἐν Μεσσήνῃ ξυμβλήτην ἀλλήλοιϊν
Od.21.16 οἴκῳ ἐν Ὀρτιλόχοιο δαΐφρονος. ἦ τοι Ὀδυσσεὺς
Od.21.17 ἦλθε μετὰ χρεῖος, τό ῥά οἱ πᾶς δῆμος ὄφελλε·
Od.21.18 μῆλα γὰρ ἐξ Ἰθάκης Μεσσήνιοι ἄνδρες ἄειραν
Od.21.19 νηυσὶ πολυκλήϊσι τριηκόσιʼ ἠδὲ νομῆας.
Od.21.20 τῶν ἕνεκʼ ἐξεσίην πολλὴν ὁδὸν ἦλθεν Ὀδυσσεὺς
Od.21.21 παιδνὸς ἐών· πρὸ γὰρ ἧκε πατὴρ ἄλλοι τε γέροντες.
Od.21.22 Ἴφιτος αὖθʼ ἵππους διζήμενος, αἵ οἱ ὄλοντο
Od.21.23 δώδεκα θήλειαι, ὑπὸ δʼ ἡμίονοι ταλαεργοί·
Od.21.24 αἳ δή οἱ καὶ ἔπειτα φόνος καὶ μοῖρα γένοντο,
Od.21.25 ἐπεὶ δὴ Διὸς υἱὸν ἀφίκετο καρτερόθυμον,
Od.21.26 φῶθʼ Ἡρακλῆα, μεγάλων ἐπιίστορα ἔργων,
Od.21.27 ὅς μιν ξεῖνον ἐόντα κατέκτανεν ᾧ ἐνὶ οἴκῳ,
Od.21.28 σχέτλιος, οὐδὲ θεῶν ὄπιν ᾐδέσατʼ οὐδὲ τράπεζαν,
Od.21.29 τὴν ἥν οἱ παρέθηκεν· ἔπειτα δὲ πέφνε καὶ αὐτόν,
Od.21.30 ἵππους δʼ αὐτὸς ἔχε κρατερώνυχας ἐν μεγάροισι.
Od.21.31 τὰς ἐρέων Ὀδυσῆϊ συνήντετο, δῶκε δὲ τόξον,
Od.21.32 τὸ πρὶν μέν ῥʼ ἐφόρει μέγας Εὔρυτος, αὐτὰρ ὁ παιδὶ
Od.21.33 κάλλιπʼ ἀποθνῄσκων ἐν δώμασιν ὑψηλοῖσι.
Od.21.34 τῷ δʼ Ὀδυσεὺς ξίφος ὀξὺ καὶ ἄλκιμον ἔγχος ἔδωκεν,
Od.21.35 ἀρχὴν ξεινοσύνης προσκηδέος· οὐδὲ τραπέζῃ
Od.21.36 γνώτην ἀλλήλων· πρὶν γὰρ Διὸς υἱὸς ἔπεφνεν
Od.21.37 Ἴφιτον Εὐρυτίδην, ἐπιείκελον ἀθανάτοισιν,
Od.21.38 ὅς οἱ τόξον ἔδωκε. τὸ δʼ οὔ ποτε δῖος Ὀδυσσεὺς
Od.21.39 ἐρχόμενος πόλεμόνδε μελαινάων ἐπὶ νηῶν
Od.21.40 ᾑρεῖτʼ, ἀλλʼ αὐτοῦ μνῆμα ξείνοιο φίλοιο
Od.21.41 κέσκετʼ ἐνὶ μεγάροισι, φόρει δέ μιν ἧς ἐπὶ γαίης.
Od.21.42 ἡ δʼ ὅτε δὴ θάλαμον τὸν ἀφίκετο δῖα γυναικῶν
Od.21.43 οὐδόν τε δρύϊνον προσεβήσετο, τόν ποτε τέκτων
Od.21.44 ξέσσεν ἐπισταμένως καὶ ἐπὶ στάθμην ἴθυνεν,
Od.21.45 ἐν δὲ σταθμοὺς ἄρσε, θύρας δʼ ἐπέθηκε φαεινάς,
Od.21.46 αὐτίκʼ ἄρʼ ἥ γʼ ἱμάντα θοῶς ἀπέλυσε κορώνης,
Od.21.47 ἐν δὲ κληῗδʼ ἧκε, θυρέων δʼ ἀνέκοπτεν ὀχῆας
Od.21.48 ἄντα τιτυσκομένη· τὰ δʼ ἀνέβραχεν ἠΰτε ταῦρος
Od.21.49 βοσκόμενος λειμῶνι· τόσʼ ἔβραχε καλὰ θύρετρα
Od.21.50 πληγέντα κληΐδι, πετάσθησαν δέ οἱ ὦκα.
Od.21.51 ἡ δʼ ἄρʼ ἐφʼ ὑψηλῆς σανίδος βῆ· ἔνθα δὲ χηλοὶ
Od.21.52 ἕστασαν, ἐν δʼ ἄρα τῇσι θυώδεα εἵματʼ ἔκειτο.
Od.21.53 ἔνθεν ὀρεξαμένη ἀπὸ πασσάλου αἴνυτο τόξον
Od.21.54 αὐτῷ γωρυτῷ, ὅς οἱ περίκειτο φαεινός.
Od.21.55 ἑζομένη δὲ κατʼ αὖθι, φίλοις ἐπὶ γούνασι θεῖσα,
Od.21.56 κλαῖε μάλα λιγέως, ἐκ δʼ ᾕρεε τόξον ἄνακτος.
Od.21.57 ἡ δʼ ἐπεὶ οὖν τάρφθη πολυδακρύτοιο γόοιο,
Od.21.58 βῆ ῥʼ ἴμεναι μέγαρόνδε μετὰ μνηστῆρας ἀγαυοὺς
Od.21.59 τόξον ἔχουσʼ ἐν χειρὶ παλίντονον ἠδὲ φαρέτρην
Od.21.60 ἰοδόκον· πολλοὶ δʼ ἔνεσαν στονόεντες ὀϊστοί.
Od.21.61 τῇ δʼ ἄρʼ ἅμʼ ἀμφίπολοι φέρον ὄγκιον, ἔνθα σίδηρος
Od.21.62 κεῖτο πολὺς καὶ χαλκός, ἀέθλια τοῖο ἄνακτος.
Od.21.63 ἡ δʼ ὅτε δὴ μνηστῆρας ἀφίκετο δῖα γυναικῶν,
Od.21.64 στῆ ῥα παρὰ σταθμὸν τέγεος πύκα ποιητοῖο,
Od.21.65 ἄντα παρειάων σχομένη λιπαρὰ κρήδεμνα.
Od.21.66 ἀμφίπολος δʼ ἄρα οἱ κεδνὴ ἑκάτερθε παρέστη.
Od.21.67 αὐτίκα δὲ μνηστῆρσι μετηύδα καὶ φάτο μῦθον·
Od.21.68 κέκλυτέ μευ, μνηστῆρες ἀγήνορες, οἳ τόδε δῶμα
Od.21.69 ἐχράετʼ ἐσθιέμεν καὶ πινέμεν ἐμμενὲς αἰεὶ
Od.21.70 ἀνδρὸς ἀποιχομένοιο πολὺν χρόνον· οὐδέ τινʼ ἄλλην
Od.21.71 μύθου ποιήσασθαι ἐπισχεσίην ἐδύνασθε,
Od.21.72 ἀλλʼ ἐμὲ ἱέμενοι γῆμαι θέσθαι τε γυναῖκα.
Od.21.73 ἀλλʼ ἄγετε, μνηστῆρες, ἐπεὶ τόδε φαίνετʼ ἄεθλον.
Od.21.74 θήσω γὰρ μέγα τόξον Ὀδυσσῆος θείοιο·
Od.21.75 ὃς δέ κε ῥηΐτατʼ ἐντανύσῃ βιὸν ἐν παλάμῃσι
Od.21.76 καὶ διοϊστεύσῃ πελέκεων δυοκαίδεκα πάντων,
Od.21.77 τῷ κεν ἅμʼ ἑσποίμην, νοσφισσαμένη τόδε δῶμα
Od.21.78 κουρίδιον, μάλα καλόν, ἐνίπλειον βιότοιο,
Od.21.79 τοῦ ποτὲ μεμνήσεσθαι ὀΐομαι ἔν περ ὀνείρῳ.
Od.21.80 ὣς φάτο, καί ῥʼ Εὔμαιον ἀνώγει, δῖον ὑφορβόν,
Od.21.81 τόξον μνηστήρεσσι θέμεν πολιόν τε σίδηρον.
Od.21.82 δακρύσας δʼ Εὔμαιος ἐδέξατο καὶ κατέθηκε·
Od.21.83 κλαῖε δὲ βουκόλος ἄλλοθʼ, ἐπεὶ ἴδε τόξον ἄνακτος.
Od.21.84 Ἀντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζε·
Od.21.85 νήπιοι ἀγροιῶται, ἐφημέρια φρονέοντες,
Od.21.86 ἆ δειλώ, τί νυ δάκρυ κατείβετον ἠδὲ γυναικὶ
Od.21.87 θυμὸν ἐνὶ στήθεσσιν ὀρίνετον; ᾗ τε καὶ ἄλλως
Od.21.88 κεῖται ἐν ἄλγεσι θυμός, ἐπεὶ φίλον ὤλεσʼ ἀκοίτην.
Od.21.89 ἀλλʼ ἀκέων δαίνυσθε καθήμενοι, ἠὲ θύραζε
Od.21.90 κλαίετον ἐξελθόντε, κατʼ αὐτόθι τόξα λιπόντε,
Od.21.91 μνηστήρεσσιν ἄεθλον ἀάατον· οὐ γὰρ ὀΐω
Od.21.92 ῥηϊδίως τόδε τόξον ἐΰξοον ἐντανύεσθαι.
Od.21.93 οὐ γάρ τις μέτα τοῖος ἀνὴρ ἐν τοίσδεσι πᾶσιν
Od.21.94 οἷος Ὀδυσσεὺς ἔσκεν· ἐγὼ δέ μιν αὐτὸς ὄπωπα,
Od.21.95 καὶ γὰρ μνήμων εἰμί, πάϊς δʼ ἔτι νήπιος ἦα.
Od.21.96 ὣς φάτο, τῷ δʼ ἄρα θυμὸς ἐνὶ στήθεσσιν ἐώλπει
Od.21.97 νευρὴν ἐντανύσειν διοϊστεύσειν τε σιδήρου.
Od.21.98 ἦ τοι ὀϊστοῦ γε πρῶτος γεύσεσθαι ἔμελλεν
Od.21.99 ἐκ χειρῶν Ὀδυσῆος ἀμύμονος, ὃν τότʼ ἀτίμα
Od.21.100 ἥμενος ἐν μεγάροις, ἐπὶ δʼ ὤρνυε πάντας ἑταίρους.
Od.21.101 τοῖσι δὲ καὶ μετέειφʼ ἱερὴ ἲς Τηλεμάχοιο·
Od.21.102 ὢ πόποι, ἦ μάλα με Ζεὺς ἄφρονα θῆκε Κρονίων·
Od.21.103 μήτηρ μέν μοί φησι φίλη, πινυτή περ ἐοῦσα,
Od.21.104 ἄλλῳ ἅμʼ ἕψεσθαι νοσφισσαμένη τόδε δῶμα·
Od.21.105 αὐτὰρ ἐγὼ γελόω καὶ τέρπομαι ἄφρονι θυμῷ.
Od.21.106 ἀλλʼ ἄγετε, μνηστῆρες, ἐπεὶ τόδε φαίνετʼ ἄεθλον,
Od.21.107 οἵη νῦν οὐκ ἔστι γυνὴ κατʼ Ἀχαιΐδα γαῖαν,
Od.21.108 οὔτε Πύλου ἱερῆς οὔτʼ Ἄργεος οὔτε Μυκήνης·
Od.21.109 οὔτʼ αὐτῆς Ἰθάκης οὔτʼ ἠπείροιο μελαίνης·
Od.21.110 καὶ δʼ αὐτοὶ τόδε γʼ ἴστε· τί με χρὴ μητέρος αἴνου;
Od.21.111 ἀλλʼ ἄγε μὴ μύνῃσι παρέλκετε μηδʼ ἔτι τόξου
Od.21.112 δηρὸν ἀποτρωπᾶσθε τανυστύος, ὄφρα ἴδωμεν.
Od.21.113 καὶ δέ κεν αὐτὸς ἐγὼ τοῦ τόξου πειρησαίμην·
Od.21.114 εἰ δέ κεν ἐντανύσω διοϊστεύσω τε σιδήρου,
Od.21.115 οὔ κέ μοι ἀχνυμένῳ τάδε δώματα πότνια μήτηρ
Od.21.116 λείποι ἅμʼ ἄλλῳ ἰοῦσʼ, ὅτʼ ἐγὼ κατόπισθε λιποίμην
Od.21.117 οἷός τʼ ἤδη πατρὸς ἀέθλια κάλʼ ἀνελέσθαι.
Od.21.118 ἦ καὶ ἀπʼ ὤμοιϊν χλαῖναν θέτο φοινικόεσσαν
Od.21.119 ὀρθὸς ἀναΐξας, ἀπὸ δὲ ξίφος ὀξὺ θέτʼ ὤμων.
Od.21.120 πρῶτον μὲν πελέκεας στῆσεν, διὰ τάφρον ὀρύξας
Od.21.121 πᾶσι μίαν μακρήν, καὶ ἐπὶ στάθμην ἴθυνεν,
Od.21.122 ἀμφὶ δὲ γαῖαν ἔναξε· τάφος δʼ ἕλε πάντας ἰδόντας,
Od.21.123 ὡς εὐκόσμως στῆσε· πάρος δʼ οὐ πώ ποτʼ ὀπώπει.
Od.21.124 στῆ δʼ ἄρʼ ἐπʼ οὐδὸν ἰὼν καὶ τόξου πειρήτιζε.
Od.21.125 τρὶς μέν μιν πελέμιξεν ἐρύσσεσθαι μενεαίνων,
Od.21.126 τρὶς δὲ μεθῆκε βίης, ἐπιελπόμενος τό γε θυμῷ,
Od.21.127 νευρὴν ἐντανύειν διοϊστεύσειν τε σιδήρου.
Od.21.128 καί νύ κε δή ῥʼ ἐτάνυσσε βίῃ τὸ τέταρτον ἀνέλκων,
Od.21.129 ἀλλʼ Ὀδυσεὺς ἀνένευε καὶ ἔσχεθεν ἱέμενόν περ.
Od.21.130 τοῖς δʼ αὖτις μετέειφʼ ἱερὴ ἲς Τηλεμάχοιο·
Od.21.131 ὢ πόποι, ἦ καὶ ἔπειτα κακός τʼ ἔσομαι καὶ ἄκικυς,
Od.21.132 ἠὲ νεώτερός εἰμι καὶ οὔ πω χερσὶ πέποιθα
Od.21.133 ἄνδρʼ ἀπαμύνασθαι, ὅτε τις πρότερος χαλεπήνῃ.
Od.21.134 ἀλλʼ ἄγεθʼ, οἵ περ ἐμεῖο βίῃ προφερέστεροί ἐστε,
Od.21.135 τόξου πειρήσασθε, καὶ ἐκτελέωμεν ἄεθλον.
Od.21.136 ὣς εἰπὼν τόξον μὲν ἀπὸ ἕο θῆκε χαμᾶζε,
Od.21.137 κλίνας κολλητῇσιν ἐϋξέστῃς σανίδεσσιν,
Od.21.138 αὐτοῦ δʼ ὠκὺ βέλος καλῇ προσέκλινε κορώνῃ,
Od.21.139 ἂψ δʼ αὖτις κατʼ ἄρʼ ἕζετʼ ἐπὶ θρόνου ἔνθεν ἀνέστη.
Od.21.140 τοῖσιν δʼ Ἀντίνοος μετέφη, Εὐπείθεος υἱός·
Od.21.141 ὄρνυσθʼ ἑξείης ἐπιδέξια πάντες ἑταῖροι,
Od.21.142 ἀρξάμενοι τοῦ χώρου ὅθεν τέ περ οἰνοχοεύει.
Od.21.143 ὣς ἔφατʼ Ἀντίνοος, τοῖσιν δʼ ἐπιήνδανε μῦθος.
Od.21.144 Λειώδης δὲ πρῶτος ἀνίστατο, Οἴνοπος υἱός,
Od.21.145 ὅ σφι θυοσκόος ἔσκε, παρὰ κρητῆρα δὲ καλὸν
Od.21.146 ἷζε μυχοίτατος αἰέν· ἀτασθαλίαι δέ οἱ οἴῳ
Od.21.147 ἐχθραὶ ἔσαν, πᾶσιν δὲ νεμέσσα μνηστήρεσσιν·
Od.21.148 ὅς ῥα τότε πρῶτος τόξον λάβε καὶ βέλος ὠκύ.
Od.21.149 στῆ δʼ ἄρʼ ἐπʼ οὐδὸν ἰὼν καὶ τόξου πειρήτιζεν,
Od.21.150 οὐδέ μιν ἐντάνυσε· πρὶν γὰρ κάμε χεῖρας ἀνέλκων
Od.21.151 ἀτρίπτους ἁπαλάς· μετὰ δὲ μνηστῆρσιν ἔειπεν·
Od.21.152 ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος.
Od.21.153 πολλοὺς γὰρ τόδε τόξον ἀριστῆας κεκαδήσει
Od.21.154 θυμοῦ καὶ ψυχῆς, ἐπεὶ ἦ πολὺ φέρτερόν ἐστι
Od.21.155 τεθνάμεν ἢ ζώοντας ἁμαρτεῖν, οὗθʼ ἕνεκʼ αἰεὶ
Od.21.156 ἐνθάδʼ ὁμιλέομεν, ποτιδέγμενοι ἤματα πάντα.
Od.21.157 νῦν μέν τις καὶ ἔλπετʼ ἐνὶ φρεσὶν ἠδὲ μενοινᾷ
Od.21.158 γῆμαι Πηνελόπειαν, Ὀδυσσῆος παράκοιτιν.
Od.21.159 αὐτὰρ ἐπὴν τόξου πειρήσεται ἠδὲ ἴδηται,
Od.21.160 ἄλλην δή τινʼ ἔπειτα Ἀχαιϊάδων εὐπέπλων
Od.21.161 μνάσθω ἐέδνοισιν διζήμενος· ἡ δέ κʼ ἔπειτα
Od.21.162 γήμαιθʼ ὅς κε πλεῖστα πόροι καὶ μόρσιμος ἔλθοι.
Od.21.163 ὣς ἄρʼ ἐφώνησεν καὶ ἀπὸ ἕο τόξον ἔθηκε,
Od.21.164 κλίνας κολλητῇσιν ἐϋξέστῃς σανίδεσσιν,
Od.21.165 αὐτοῦ δʼ ὠκὺ βέλος καλῇ προσέκλινε κορώνῃ,
Od.21.166 ἂψ δʼ αὖτις κατʼ ἄρ ἕζετʼ ἐπὶ θρόνου ἔνθεν ἀνέστη.
Od.21.167 Ἀντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζε·
Od.21.168 Λειῶδες, ποῖόν σε ἔπος φύγεν ἕρκος ὀδόντων,
Od.21.169 δεινόν τʼ ἀργαλέον τε, —νεμεσσῶμαι δέ τʼ ἀκούων—
Od.21.170 εἰ δὴ τοῦτό γε τόξον ἀριστῆας κεκαδήσει
Od.21.171 θυμοῦ καὶ ψυχῆς, ἐπεὶ οὐ δύνασαι σὺ τανύσσαι.
Od.21.172 οὐ γάρ τοί σέ γε τοῖον ἐγείνατο πότνια μήτηρ
Od.21.173 οἷόν τε ῥυτῆρα βιοῦ τʼ ἔμεναι καὶ ὀϊστῶν·
Od.21.174 ἀλλʼ ἄλλοι τανύουσι τάχα μνηστῆρες ἀγαυοί.
Od.21.175 ὣς φάτο, καί ῥʼ ἐκέλευσε Μελάνθιον, αἰπόλον αἰγῶν·
Od.21.176 ἄγρει δή, πῦρ κῆον ἐνὶ μεγάροισι, Μελανθεῦ,
Od.21.177 πὰρ δὲ τίθει δίφρον τε μέγαν καὶ κῶας ἐπʼ αὐτοῦ,
Od.21.178 ἐκ δὲ στέατος ἔνεικε μέγαν τροχὸν ἔνδον ἐόντος,
Od.21.179 ὄφρα νέοι θάλποντες, ἐπιχρίοντες ἀλοιφῇ,
Od.21.180 τόξου πειρώμεσθα καὶ ἐκτελέωμεν ἄεθλον.
Od.21.181 ὣς φάθʼ, ὁ δʼ αἶψʼ ἀνέκαιε Μελάνθιος ἀκάματον πῦρ,
Od.21.182 πὰρ δὲ φέρων δίφρον θῆκεν καὶ κῶας ἐπʼ αὐτοῦ,
Od.21.183 ἐκ δὲ στέατος ἔνεικε μέγαν τροχὸν ἔνδον ἐόντος·
Od.21.184 τῷ ῥα νέοι θάλποντες ἐπειρῶντʼ· οὐδʼ ἐδύναντο
Od.21.185 ἐντανύσαι, πολλὸν δὲ βίης ἐπιδευέες ἦσαν.
Od.21.186 Ἀντίνοος δʼ ἔτʼ ἐπεῖχε καὶ Εὐρύμαχος θεοειδής,
Od.21.187 ἀρχοὶ μνηστήρων· ἀρετῇ δʼ ἔσαν ἔξοχʼ ἄριστοι.
Od.21.188 τὼ δʼ ἐξ οἴκου βῆσαν ὁμαρτήσαντες ἅμʼ ἄμφω
Od.21.189 βουκόλος ἠδὲ συφορβὸς Ὀδυσσῆος θείοιο·
Od.21.190 ἐκ δʼ αὐτὸς μετὰ τοὺς δόμου ἤλυθε δῖος Ὀδυσσεύς.
Od.21.191 ἀλλʼ ὅτε δή ῥʼ ἐκτὸς θυρέων ἔσαν ἠδὲ καὶ αὐλῆς,
Od.21.192 φθεγξάμενός σφε ἔπεσσι προσηύδα μειλιχίοισι·
Od.21.193 βουκόλε καὶ σύ, συφορβέ, ἔπος τί κε μυθησαίμην,
Od.21.194 ἦ αὐτὸς κεύθω; φάσθαι δέ με θυμὸς ἀνώγει.
Od.21.195 ποῖοί κʼ εἶτʼ Ὀδυσῆϊ ἀμυνέμεν, εἴ ποθεν ἔλθοι
Od.21.196 ὧδε μάλʼ ἐξαπίνης καί τις θεὸς αὐτὸν ἐνείκαι;
Od.21.197 ἤ κε μνηστήρεσσιν ἀμύνοιτʼ ἦ Ὀδυσῆϊ;
Od.21.198 εἴπαθʼ ὅπως ὑμέας κραδίη θυμός τε κελεύει.
Od.21.199 τὸν δʼ αὖτε προσέειπε βοῶν ἐπιβουκόλος ἀνήρ·
Od.21.200 Ζεῦ πάτερ, αἲ γὰρ τοῦτο τελευτήσειας ἐέλδωρ,
Od.21.201 ὡς ἔλθοι μὲν κεῖνος ἀνήρ, ἀγάγοι δέ ἑ δαίμων·
Od.21.202 γνοίης χʼ οἵη ἐμὴ δύναμις καὶ χεῖρες ἕπονται.
Od.21.203 ὣς δʼ αὔτως Εὔμαιος ἐπεύχετο πᾶσι θεοῖσι
Od.21.204 νοστῆσαι Ὀδυσῆα πολύφρονα ὅνδε δόμονδε.
Od.21.205 αὐτὰρ ἐπεὶ δὴ τῶν γε νόον νημερτέʼ ἀνέγνω,
Od.21.206 ἐξαῦτίς σφε ἔπεσσιν ἀμειβόμενος προσέειπεν·
Od.21.207 ἔνδον μὲν δὴ ὅδʼ αὐτὸς ἐγώ, κακὰ πολλὰ μογήσας
Od.21.208 ἤλυθον εἰκοστῷ ἔτεϊ ἐς πατρίδα γαῖαν.
Od.21.209 γιγνώσκω δʼ ὡς σφῶϊν ἐελδομένοισιν ἱκάνω
Od.21.210 οἴοισι δμώων· τῶν δʼ ἄλλων οὔ τευ ἄκουσα
Od.21.211 εὐξαμένου ἐμὲ αὖτις ὑπότροπον οἴκαδʼ ἱκέσθαι.
Od.21.212 σφῶϊν δʼ, ὡς ἔσεταί περ, ἀληθείην καταλέξω.
Od.21.213 εἴ χʼ ὑπʼ ἐμοί γε θεὸς δαμάσῃ μνηστῆρας ἀγαυούς,
Od.21.214 ἄξομαι ἀμφοτέροις ἀλόχους καὶ κτήματʼ ὀπάσσω
Od.21.215 οἰκία τʼ ἐγγὺς ἐμεῖο τετυγμένα· καί μοι ἔπειτα
Od.21.216 Τηλεμάχου ἑτάρω τε κασιγνήτω τε ἔσεσθον.
Od.21.217 εἰ δʼ ἄγε δή, καὶ σῆμα ἀριφραδὲς ἄλλο τι δείξω,
Od.21.218 ὄφρα μʼ ἐῢ γνῶτον πιστωθῆτόν τʼ ἐνὶ θυμῷ,
Od.21.219 οὐλήν, τήν ποτέ με σῦς ἤλασε λευκῷ ὀδόντι
Od.21.220 Παρνησόνδʼ ἐλθόντα σὺν υἱάσιν Αὐτολύκοιο.
Od.21.221 ὣς εἰπὼν ῥάκεα μεγάλης ἀποέργαθεν οὐλῆς.
Od.21.222 τὼ δʼ ἐπεὶ εἰσιδέτην εὖ τʼ ἐφράσσαντο ἕκαστα,
Od.21.223 κλαῖον ἄρʼ ἀμφʼ Ὀδυσῆϊ δαΐφρονι χεῖρε βαλόντε,
Od.21.224 καὶ κύνεον ἀγαπαζόμενοι κεφαλήν τε καὶ ὤμους
Od.21.225 ὣς δʼ αὔτως Ὀδυσεὺς κεφαλὰς καὶ χεῖρας ἔκυσσε.
Od.21.226 καί νύ κʼ ὀδυρομένοισιν ἔδυ φάος ἠελίοιο,
Od.21.227 εἰ μὴ Ὀδυσσεὺς αὐτὸς ἐρύκακε φώνησέν τε·
Od.21.228 παύεσθον κλαυθμοῖο γόοιό τε, μή τις ἴδηται
Od.21.229 ἐξελθὼν μεγάροιο, ἀτὰρ εἴπῃσι καὶ εἴσω.
Od.21.230 ἀλλὰ προμνηστῖνοι ἐσέλθετε, μηδʼ ἅμα πάντες,
Od.21.231 πρῶτος ἐγώ, μετὰ δʼ ὔμμες· ἀτὰρ τόδε σῆμα τετύχθω·
Od.21.232 ἄλλοι μὲν γὰρ πάντες, ὅσοι μνηστῆρες ἀγαυοί,
Od.21.233 οὐκ ἐάσουσιν ἐμοὶ δόμεναι βιὸν ἠδὲ φαρέτρην·
Od.21.234 ἀλλὰ σύ, δῖʼ Εὔμαιε, φέρων ἀνὰ δώματα τόξον
Od.21.235 ἐν χείρεσσιν ἐμοὶ θέμεναι, εἰπεῖν τε γυναιξὶ
Od.21.236 κληῗσαι μεγάροιο θύρας πυκινῶς ἀραρυίας,
Od.21.237 ἢν δέ τις ἢ στοναχῆς ἠὲ κτύπου ἔνδον ἀκούσῃ
Od.21.238 ἀνδρῶν ἡμετέροισιν ἐν ἕρκεσι, μή τι θύραζε
Od.21.239 προβλώσκειν, ἀλλʼ αὐτοῦ ἀκὴν ἔμεναι παρὰ ἔργῳ.
Od.21.240 σοὶ δέ, Φιλοίτιε δῖε, θύρας ἐπιτέλλομαι αὐλῆς
Od.21.241 κληῗσαι κληῗδι, θοῶς δʼ ἐπὶ δεσμὸν ἰῆλαι.
Od.21.242 ὣς εἰπὼν εἰσῆλθε δόμους εὖ ναιετάοντας·
Od.21.243 ἕζετʼ ἔπειτʼ ἐπὶ δίφρον ἰών, ἔνθεν περ ἀνέστη·
Od.21.244 ἐς δʼ ἄρα καὶ τὼ δμῶε ἴτην θείου Ὀδυσῆος.
Od.21.245 Εὐρύμαχος δʼ ἤδη τόξον μετὰ χερσὶν ἐνώμα,
Od.21.246 θάλπων ἔνθα καὶ ἔνθα σέλᾳ πυρός· ἀλλά μιν οὐδʼ ὣς
Od.21.247 ἐντανύσαι δύνατο, μέγα δʼ ἔστενε κυδάλιμον κῆρ·
Od.21.248 ὀχθήσας δʼ ἄρα εἶπεν ἔπος τʼ ἔφατʼ ἔκ τʼ ὀνόμαζεν·
Od.21.249 ὢ πόποι, ἧ μοι ἄχος περί τʼ αὐτοῦ καὶ περὶ πάντων·
Od.21.250 οὔ τι γάμου τοσσοῦτον ὀδύρομαι, ἀχνύμενός περ·
Od.21.251 εἰσὶ καὶ ἄλλαι πολλαὶ Ἀχαιΐδες, αἱ μὲν ἐν αὐτῇ
Od.21.252 ἀμφιάλῳ Ἰθάκῃ, αἱ δʼ ἄλλῃσιν πολίεσσιν·
Od.21.253 ἀλλʼ εἰ δὴ τοσσόνδε βίης ἐπιδευέες εἰμὲν
Od.21.254 ἀντιθέου Ὀδυσῆος, ὅ τʼ οὐ δυνάμεσθα τανύσσαι
Od.21.255 τόξον· ἐλεγχείη δὲ καὶ ἐσσομένοισι πυθέσθαι.
Od.21.256 τὸν δʼ αὖτʼ Ἀντίνοος προσέφη, Εὐπείθεος υἱός·
Od.21.257 Εὐρύμαχʼ, οὐχ οὕτως ἔσται· νοέεις δὲ καὶ αὐτός.
Od.21.258 νῦν μὲν γὰρ κατὰ δῆμον ἑορτὴ τοῖο θεοῖο
Od.21.259 ἁγνή· τίς δέ κε τόξα τιταίνοιτʼ; ἀλλὰ ἕκηλοι
Od.21.260 κάτθετʼ· ἀτὰρ πελέκεάς γε καὶ εἴ κʼ εἰῶμεν ἅπαντας
Od.21.261 ἑστάμεν· οὐ μὲν γάρ τινʼ ἀναιρήσεσθαι ὀΐω,
Od.21.262 ἐλθόντʼ ἐς μέγαρον Λαερτιάδεω Ὀδυσῆος.
Od.21.263 ἀλλʼ ἄγετʼ, οἰνοχόος μὲν ἐπαρξάσθω δεπάεσσιν,
Od.21.264 ὄφρα σπείσαντες καταθείομεν ἀγκύλα τόξα·
Od.21.265 ἠῶθεν δὲ κέλεσθε Μελάνθιον, αἰπόλον αἰγῶν,
Od.21.266 αἶγας ἄγειν, αἳ πᾶσι μέγʼ ἔξοχοι αἰπολίοισιν,
Od.21.267 ὄφρʼ ἐπὶ μηρία θέντες Ἀπόλλωνι κλυτοτόξῳ
Od.21.268 τόξου πειρώμεσθα καὶ ἐκτελέωμεν ἄεθλον.
Od.21.269 ὣς ἔφατʼ Ἀντίνοος, τοῖσιν δʼ ἐπιήνδανε μῦθος.
Od.21.270 τοῖσι δὲ κήρυκες μὲν ὕδωρ ἐπὶ χεῖρας ἔχευαν,
Od.21.271 κοῦροι δὲ κρητῆρας ἐπεστέψαντο ποτοῖο,
Od.21.272 νώμησαν δʼ ἄρα πᾶσιν ἐπαρξάμενοι δεπάεσσιν.
Od.21.273 οἱ δʼ ἐπεὶ οὖν σπεῖσάν τʼ ἔπιόν θʼ ὅσον ἤθελε θυμός,
Od.21.274 τοῖς δὲ δολοφρονέων μετέφη πολύμητις Ὀδυσσεύς·
Od.21.275 κέκλυτέ μευ, μνηστῆρες ἀγακλειτῆς βασιλείης·
Od.21.276 ὄφρʼ εἴπω τά με θυμὸς ἐνὶ στήθεσσι κελεύει·
Od.21.277 Εὐρύμαχον δὲ μάλιστα καὶ Ἀντίνοον θεοειδέα
Od.21.278 λίσσομʼ, ἐπεὶ καὶ τοῦτο ἔπος κατὰ μοῖραν ἔειπε,
Od.21.279 νῦν μὲν παῦσαι τόξον, ἐπιτρέψαι δὲ θεοῖσιν·
Od.21.280 ἠῶθεν δὲ θεὸς δώσει κράτος ᾧ κʼ ἐθέλῃσιν.
Od.21.281 ἀλλʼ ἄγʼ ἐμοὶ δότε τόξον ἐΰξοον, ὄφρα μεθʼ ὑμῖν
Od.21.282 χειρῶν καὶ σθένεος πειρήσομαι, ἤ μοι ἔτʼ ἐστὶν
Od.21.283 ἴς, οἵη πάρος ἔσκεν ἐνὶ γναμπτοῖσι μέλεσσιν,
Od.21.284 ἦ ἤδη μοι ὄλεσσεν ἄλη τʼ ἀκομιστίη τε.
Od.21.285 ὣς ἔφαθʼ, οἱ δʼ ἄρα πάντες ὑπερφιάλως νεμέσησαν,
Od.21.286 δείσαντες μὴ τόξον ἐΰξοον ἐντανύσειεν.
Od.21.287 Ἀντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζεν·
Od.21.288 ἆ δειλὲ ξείνων, ἔνι τοι φρένες οὐδʼ ἠβαιαί·
Od.21.289 οὐκ ἀγαπᾷς ὃ ἕκηλος ὑπερφιάλοισι μεθʼ ἡμῖν
Od.21.290 δαίνυσαι, οὐδέ τι δαιτὸς ἀμέρδεαι, αὐτὰρ ἀκούεις
Od.21.291 μύθων ἡμετέρων καὶ ῥήσιος; οὐδέ τις ἄλλος
Od.21.292 ἡμετέρων μύθων ξεῖνος καὶ πτωχὸς ἀκούει.
Od.21.293 οἶνός σε τρώει μελιηδής, ὅς τε καὶ ἄλλους
Od.21.294 βλάπτει, ὃς ἄν μιν χανδὸν ἕλῃ μηδʼ αἴσιμα πίνῃ.
Od.21.295 οἶνος καὶ Κένταυρον, ἀγακλυτὸν Εὐρυτίωνα,
Od.21.296 ἄασʼ ἐνὶ μεγάρῳ μεγαθύμου Πειριθόοιο,
Od.21.297 ἐς Λαπίθας ἐλθόνθʼ· ὁ δʼ ἐπεὶ φρένας ἄασεν οἴνῳ,
Od.21.298 μαινόμενος κάκʼ ἔρεξε δόμον κάτα Πειριθόοιο·
Od.21.299 ἥρωας δʼ ἄχος εἷλε, διὲκ προθύρου δὲ θύραζε
Od.21.300 ἕλκον ἀναΐξαντες, ἀπʼ οὔατα νηλέϊ χαλκῷ
Od.21.301 ῥῖνάς τʼ ἀμήσαντες· ὁ δὲ φρεσὶν ᾗσιν ἀασθεὶς
Od.21.302 ἤϊεν ἣν ἄτην ὀχέων ἀεσίφρονι θυμῷ.
Od.21.303 ἐξ οὗ Κενταύροισι καὶ ἀνδράσι νεῖκος ἐτύχθη,
Od.21.304 οἷ δʼ αὐτῷ πρώτῳ κακὸν εὕρετο οἰνοβαρείων.
Od.21.305 ὣς καὶ σοὶ μέγα πῆμα πιφαύσκομαι, αἴ κε τὸ τόξον
Od.21.306 ἐντανύσῃς· οὐ γάρ τευ ἐπητύος ἀντιβολήσεις
Od.21.307 ἡμετέρῳ ἐνὶ δήμῳ, ἄφαρ δέ σε νηῒ μελαίνῃ
Od.21.308 εἰς Ἔχετον βασιλῆα, βροτῶν δηλήμονα πάντων,
Od.21.309 πέμψομεν· ἔνθεν δʼ οὔ τι σαώσεαι· ἀλλὰ ἕκηλος
Od.21.310 πῖνέ τε, μηδʼ ἐρίδαινε μετʼ ἀνδράσι κουροτέροισιν.
Od.21.311 τὸν δʼ αὖτε προσέειπε περίφρων Πηνελόπεια·
Od.21.312 Ἀντίνοʼ, οὐ μὲν καλὸν ἀτέμβειν οὐδὲ δίκαιον
Od.21.313 ξείνους Τηλεμάχου, ὅς κεν τάδε δώμαθʼ ἵκηται·
Od.21.314 ἔλπεαι, αἴ χʼ ὁ ξεῖνος Ὀδυσσῆος μέγα τόξον
Od.21.315 ἐντανύσῃ χερσίν τε βίηφί τε ἧφι πιθήσας,
Od.21.316 οἴκαδέ μʼ ἄξεσθαι καὶ ἑὴν θήσεσθαι ἄκοιτιν;
Od.21.317 οὐδʼ αὐτός που τοῦτό γʼ ἐνὶ στήθεσσιν ἔολπε·
Od.21.318 μηδέ τις ὑμείων τοῦ γʼ εἵνεκα θυμὸν ἀχεύων
Od.21.319 ἐνθάδε δαινύσθω, ἐπεὶ οὐδὲ μὲν οὐδὲ ἔοικεν.
Od.21.320 τὴν δʼ αὖτʼ Εὐρύμαχος, Πολύβου πάϊς, ἀντίον ηὔδα·
Od.21.321 κούρη Ἰκαρίοιο, περίφρον Πηνελόπεια,
Od.21.322 οὔ τί σε τόνδʼ ἄξεσθαι ὀϊόμεθʼ· οὐδὲ ἔοικεν·
Od.21.323 ἀλλʼ αἰσχυνόμενοι φάτιν ἀνδρῶν ἠδὲ γυναικῶν,
Od.21.324 μή ποτέ τις εἴπῃσι κακώτερος ἄλλος Ἀχαιῶν
Od.21.325 ἦ πολὺ χείρονες ἄνδρες ἀμύμονος ἀνδρὸς ἄκοιτιν
Od.21.326 μνῶνται, οὐδέ τι τόξον ἐΰξοον ἐντανύουσιν·
Od.21.327 ἀλλʼ ἄλλος τις πτωχὸς ἀνὴρ ἀλαλήμενος ἐλθὼν
Od.21.328 ῥηϊδίως ἐτάνυσσε βιόν, διὰ δʼ ἧκε σιδήρου.
Od.21.329 ὣς ἐρέουσʼ, ἡμῖν δʼ ἂν ἐλέγχεα ταῦτα γένοιτο.
Od.21.330 τὸν δʼ αὖτε προσέειπε περίφρων Πηνελόπεια·
Od.21.331 Εὐρύμαχʼ, οὔ πως ἔστιν ἐϋκλεῖας κατὰ δῆμον
Od.21.332 ἔμμεναι οἳ δὴ οἶκον ἀτιμάζοντες ἔδουσιν
Od.21.333 ἀνδρὸς ἀριστῆος· τί δʼ ἐλέγχεα ταῦτα τίθεσθε;
Od.21.334 οὗτος δὲ ξεῖνος μάλα μὲν μέγας ἠδʼ εὐπηγής,
Od.21.335 πατρὸς δʼ ἐξ ἀγαθοῦ γένος εὔχεται ἔμμεναι υἱός.
Od.21.336 ἀλλʼ ἄγε οἱ δότε τόξον ἐΰξοον, ὄφρα ἴδωμεν.
Od.21.337 ὧδε γὰρ ἐξερέω, τὸ δὲ καὶ τετελεσμένον ἔσται·
Od.21.338 εἴ κέ μιν ἐντανύσῃ, δώῃ δέ οἱ εὖχος Ἀπόλλων,
Od.21.339 ἕσσω μιν χλαῖνάν τε χιτῶνά τε, εἵματα καλά,
Od.21.340 δώσω δʼ ὀξὺν ἄκοντα, κυνῶν ἀλκτῆρα καὶ ἀνδρῶν,
Od.21.341 καὶ ξίφος ἄμφηκες· δώσω δʼ ὑπὸ ποσσὶ πέδιλα,
Od.21.342 πέμψω δʼ ὅππη μιν κραδίη θυμός τε κελεύει.
Od.21.343 τὴν δʼ αὖ Τηλέμαχος πεπνυμένος ἀντίον ηὔδα·
Od.21.344 μῆτερ ἐμή, τόξον μὲν Ἀχαιῶν οὔ τις ἐμεῖο
Od.21.345 κρείσσων, ᾧ κʼ ἐθέλω, δόμεναί τε καὶ ἀρνήσασθαι,
Od.21.346 οὔθʼ ὅσσοι κραναὴν Ἰθάκην κάτα κοιρανέουσιν,
Od.21.347 οὔθʼ ὅσσοι νήσοισι πρὸς Ἤλιδος ἱπποβότοιο·
Od.21.348 τῶν οὔ τίς μʼ ἀέκοντα βιήσεται, αἴ κʼ ἐθέλωμι
Od.21.349 καὶ καθάπαξ ξείνῳ δόμεναι τάδε τόξα φέρεσθαι.
Od.21.350 ἀλλʼ εἰς οἶκον ἰοῦσα τὰ σʼ αὐτῆς ἔργα κόμιζε,
Od.21.351 ἱστόν τʼ ἠλακάτην τε, καὶ ἀμφιπόλοισι κέλευε
Od.21.352 ἔργον ἐποίχεσθαι· τόξον δʼ ἄνδρεσσι μελήσει
Od.21.353 πᾶσι, μάλιστα δʼ ἐμοί· τοῦ γὰρ κράτος ἔστʼ ἐνὶ οἴκῳ.
Od.21.354 ἡ μὲν θαμβήσασα πάλιν οἶκόνδε βεβήκει·
Od.21.355 παιδὸς γὰρ μῦθον πεπνυμένον ἔνθετο θυμῷ.
Od.21.356 ἐς δʼ ὑπερῷʼ ἀναβᾶσα σὺν ἀμφιπόλοισι γυναιξὶ
Od.21.357 κλαῖεν ἔπειτʼ Ὀδυσῆα, φίλον πόσιν, ὄφρα οἱ ὕπνον
Od.21.358 ἡδὺν ἐπὶ βλεφάροισι βάλε γλαυκῶπις Ἀθήνη.
Od.21.359 αὐτὰρ ὁ τόξα λαβὼν φέρε καμπύλα δῖος ὑφορβός·
Od.21.360 μνηστῆρες δʼ ἄρα πάντες ὁμόκλεον ἐν μεγάροισιν·
Od.21.361 ὧδε δέ τις εἴπεσκε νέων ὑπερηνορεόντων·
Od.21.362 πῆ δὴ καμπύλα τόξα φέρεις, ἀμέγαρτε συβῶτα,
Od.21.363 πλαγκτέ; τάχʼ αὖ σʼ ἐφʼ ὕεσσι κύνες ταχέες κατέδονται
Od.21.364 οἶον ἀπʼ ἀνθρώπων, οὓς ἔτρεφες, εἴ κεν Ἀπόλλων
Od.21.365 ἡμῖν ἱλήκῃσι καὶ ἀθάνατοι θεοὶ ἄλλοι.
Od.21.366 ὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ,
Od.21.367 δείσας, οὕνεκα πολλοὶ ὁμόκλεον ἐν μεγάροισιν.
Od.21.368 Τηλέμαχος δʼ ἑτέρωθεν ἀπειλήσας ἐγεγώνει·
Od.21.369 ἄττα, πρόσω φέρε τόξα· τάχʼ οὐκ εὖ πᾶσι πιθήσεις
Od.21.370 μή σε καὶ ὁπλότερός περ ἐὼν ἀγρόνδε δίωμαι,
Od.21.371 βάλλων χερμαδίοισι· βίηφι δὲ φέρτερός εἰμι.
Od.21.372 αἲ γὰρ πάντων τόσσον, ὅσοι κατὰ δώματʼ ἔασι,
Od.21.373 μνηστήρων χερσίν τε βίηφί τε φέρτερος εἴην·
Od.21.374 τῷ κε τάχα στυγερῶς τινʼ ἐγὼ πέμψαιμι νέεσθαι
Od.21.375 ἡμετέρου ἐξ οἴκου, ἐπεὶ κακὰ μηχανόωνται.
Od.21.376 ὣς ἔφαθʼ, οἱ δʼ ἄρα πάντες ἐπʼ αὐτῷ ἡδὺ γέλασσαν
Od.21.377 μνηστῆρες, καὶ δὴ μέθιεν χαλεποῖο χόλοιο
Od.21.378 Τηλεμάχῳ· τὰ δὲ τόξα φέρων ἀνὰ δῶμα συβώτης
Od.21.379 ἐν χείρεσσʼ Ὀδυσῆϊ δαΐφρονι θῆκε παραστάς.
Od.21.380 ἐκ δὲ καλεσσάμενος προσέφη τροφὸν Εὐρύκλειαν·
Od.21.381 Τηλέμαχος κέλεταί σε, περίφρων Εὐρύκλεια,
Od.21.382 κληῗσαι μεγάροιο θύρας πυκινῶς ἀραρυίας.
Od.21.383 ἢν δέ τις ἤ στοναχῆς ἠὲ κτύπου ἔνδον ἀκούσῃ
Od.21.384 ἀνδρῶν ἡμετέροισιν ἐν ἕρκεσι, μή τι θύραζε
Od.21.385 προβλώσκειν, ἀλλʼ αὐτοῦ ἀκὴν ἔμεναι παρὰ ἔργῳ.
Od.21.386 ὣς ἄρʼ ἐφώνησεν, τῇ δʼ ἄπτερος ἔπλετο μῦθος,
Od.21.387 κλήϊσεν δὲ θύρας μεγάρων εὖ ναιεταόντων.
Od.21.388 σιγῇ δʼ ἐξ οἴκοιο Φιλοίτιος ἆλτο θύραζε,
Od.21.389 κλήϊσεν δʼ ἄρʼ ἔπειτα θύρας εὐερκέος αὐλῆς.
Od.21.390 κεῖτο δʼ ὑπʼ αἰθούσῃ ὅπλον νεὸς ἀμφιελίσσης
Od.21.391 βύβλινον, ᾧ ῥʼ ἐπέδησε θύρας, ἐς δʼ ἤϊεν αὐτός·
Od.21.392 ἕζετʼ ἔπειτʼ ἐπὶ δίφρον ἰών, ἔνθεν περ ἀνέστη,
Od.21.393 εἰσορόων Ὀδυσῆα. ὁ δʼ ἤδη τόξον ἐνώμα
Od.21.394 πάντη ἀναστρωφῶν, πειρώμενος ἔνθα καὶ ἔνθα,
Od.21.395 μὴ κέρα ἶπες ἔδοιεν ἀποιχομένοιο ἄνακτος.
Od.21.396 ὧδε τις εἴπεσκεν ἰδὼν ἐς πλησίον ἄλλον·
Od.21.397 ἦ τις θηητὴρ καὶ ἐπίκλοπος ἔπλετο τόξων·
Od.21.398 ἤ ῥά νύ που τοιαῦτα καὶ αὐτῷ οἴκοθι κεῖται
Od.21.399 ἢ ὅ γʼ ἐφορμᾶται ποιησέμεν, ὡς ἐνὶ χερσὶ
Od.21.400 νωμᾷ ἔνθα καὶ ἔνθα κακῶν ἔμπαιος ἀλήτης.
Od.21.401 ἄλλος δʼ αὖ εἴπεσκε νέων ὑπερηνορεόντων·
Od.21.402 αἲ γὰρ δὴ τοσσοῦτον ὀνήσιος ἀντιάσειεν
Od.21.403 ὡς οὗτός ποτε τοῦτο δυνήσεται ἐντανύσασθαι.
Od.21.404 ὣς ἄρʼ ἔφαν μνηστῆρες· ἀτὰρ πολύμητις Ὀδυσσεύς,
Od.21.405 αὐτίκʼ ἐπεὶ μέγα τόξον ἐβάστασε καὶ ἴδε πάντη,
Od.21.406 ὡς ὅτʼ ἀνὴρ φόρμιγγος ἐπιστάμενος καὶ ἀοιδῆς
Od.21.407 ῥηϊδίως ἐτάνυσσε νέῳ περὶ κόλλοπι χορδήν,
Od.21.408 ἅψας ἀμφοτέρωθεν ἐϋστρεφὲς ἔντερον οἰός,
Od.21.409 ὣς ἄρʼ ἄτερ σπουδῆς τάνυσεν μέγα τόξον Ὀδυσσεύς.
Od.21.410 δεξιτερῇ ἄρα χειρὶ λαβὼν πειρήσατο νευρῆς·
Od.21.411 ἡ δʼ ὑπὸ καλὸν ἄεισε, χελιδόνι εἰκέλη αὐδήν.
Od.21.412 μνηστῆρσιν δʼ ἄρʼ ἄχος γένετο μέγα, πᾶσι δʼ ἄρα χρὼς
Od.21.413 ἐτράπετο· Ζεὺς δὲ μεγάλʼ ἔκτυπε σήματα φαίνων·
Od.21.414 γήθησέν τʼ ἄρʼ ἔπειτα πολύτλας δῖος Ὀδυσσεύς.
Od.21.415 ὅττι ῥά οἱ τέρας ἧκε Κρόνου πάϊς ἀγκυλομήτεω·
Od.21.416 εἵλετο δʼ ὠκὺν ὀϊστόν, ὅ οἱ παρέκειτο τραπέζῃ
Od.21.417 γυμνός· τοὶ δʼ ἄλλοι κοίλης ἔντοσθε φαρέτρης
Od.21.418 κείατο, τῶν τάχʼ ἔμελλον Ἀχαιοὶ πειρήσεσθαι.
Od.21.419 τόν ῥʼ ἐπὶ πήχει ἑλὼν ἕλκεν νευρὴν γλυφίδας τε,
Od.21.420 αὐτόθεν ἐκ δίφροιο καθήμενος, ἧκε δʼ ὀϊστὸν
Od.21.421 ἄντα τιτυσκόμενος, πελέκεων δʼ οὐκ ἤμβροτε πάντων
Od.21.422 πρώτης στειλειῆς, διὰ δʼ ἀμπερὲς ἦλθε θύραζε
Od.21.423 ἰὸς χαλκοβαρής· ὁ δὲ Τηλέμαχον προσέειπε·
Od.21.424 Τηλέμαχʼ, οὔ σʼ ὁ ξεῖνος ἐνὶ μεγάροισιν ἐλέγχει
Od.21.425 ἥμενος, οὐδέ τι τοῦ σκοποῦ ἤμβροτον οὐδέ τι τόξον
Od.21.426 δὴν ἔκαμον τανύων· ἔτι μοι μένος ἔμπεδόν ἐστιν,
Od.21.427 οὐχ ὥς με μνηστῆρες ἀτιμάζοντες ὄνονται.
Od.21.428 νῦν δʼ ὥρη καὶ δόρπον Ἀχαιοῖσιν τετυκέσθαι
Od.21.429 ἐν φάει, αὐτὰρ ἔπειτα καὶ ἄλλως ἑψιάασθαι
Od.21.430 μολπῇ καὶ φόρμιγγι· τὰ γάρ τʼ ἀναθήματα δαιτός.
Od.21.431 ἦ καὶ ἐπʼ ὀφρύσι νεῦσεν· ὁ δʼ ἀμφέθετο ξίφος ὀξὺ
Od.21.432 Τηλέμαχος, φίλος υἱὸς Ὀδυσσῆος θείοιο,
Od.21.433 ἀμφὶ δὲ χεῖρα φίλην βάλεν ἔγχεϊ, ἄγχι δʼ ἄρʼ αὐτοῦ
Od.21.434 πὰρ θρόνον ἑστήκει κεκορυθμένος αἴθοπι χαλκῷ.
Od.22.1 αὐτὰρ ὁ γυμνώθη ῥακέων πολύμητις Ὀδυσσεύς,
Od.22.2 ἆλτο δʼ ἐπὶ μέγαν οὐδόν, ἔχων βιὸν ἠδὲ φαρέτρην
Od.22.3 ἰῶν ἐμπλείην, ταχέας δʼ ἐκχεύατʼ ὀϊστοὺς
Od.22.4 αὐτοῦ πρόσθε ποδῶν, μετὰ δὲ μνηστῆρσιν ἔειπεν·
Od.22.5 οὗτος μὲν δὴ ἄεθλος ἀάατος ἐκτετέλεσται·
Od.22.6 νῦν αὖτε σκοπὸν ἄλλον, ὃν οὔ πώ τις βάλεν ἀνήρ,
Od.22.7 εἴσομαι, αἴ κε τύχωμι, πόρῃ δέ μοι εὖχος Ἀπόλλων.
Od.22.8 ἦ καὶ ἐπʼ Ἀντινόῳ ἰθύνετο πικρὸν ὀϊστόν.
Od.22.9 ἦ τοι ὁ καλὸν ἄλεισον ἀναιρήσεσθαι ἔμελλε,
Od.22.10 χρύσεον ἄμφωτον, καὶ δὴ μετὰ χερσὶν ἐνώμα,
Od.22.11 ὄφρα πίοι οἴνοιο· φόνος δέ οἱ οὐκ ἐνὶ θυμῷ
Od.22.12 μέμβλετο· τίς κʼ οἴοιτο μετʼ ἀνδράσι δαιτυμόνεσσι
Od.22.13 μοῦνον ἐνὶ πλεόνεσσι, καὶ εἰ μάλα καρτερὸς εἴη,
Od.22.14 οἷ τεύξειν θάνατόν τε κακὸν καὶ κῆρα μέλαιναν;
Od.22.15 τὸν δʼ Ὀδυσεὺς κατὰ λαιμὸν ἐπισχόμενος βάλεν ἰῷ,
Od.22.16 ἀντικρὺ δʼ ἁπαλοῖο διʼ αὐχένος ἤλυθʼ ἀκωκή.
Od.22.17 ἐκλίνθη δʼ ἑτέρωσε, δέπας δέ οἱ ἔκπεσε χειρὸς
Od.22.18 βλημένου, αὐτίκα δʼ αὐλὸς ἀνὰ ῥῖνας παχὺς ἦλθεν
Od.22.19 αἵματος ἀνδρομέοιο· θοῶς δʼ ἀπὸ εἷο τράπεζαν
Od.22.20 ὦσε ποδὶ πλήξας, ἀπὸ δʼ εἴδατα χεῦεν ἔραζε·
Od.22.21 σῖτός τε κρέα τʼ ὀπτὰ φορύνετο. τοὶ δʼ ὁμάδησαν
Od.22.22 μνηστῆρες κατὰ δώμαθʼ, ὅπως ἴδον ἄνδρα πεσόντα,
Od.22.23 ἐκ δὲ θρόνων ἀνόρουσαν ὀρινθέντες κατὰ δῶμα,
Od.22.24 πάντοσε παπταίνοντες ἐϋδμήτους ποτὶ τοίχους·
Od.22.25 οὐδέ πη ἀσπὶς ἔην οὐδʼ ἄλκιμον ἔγχος ἑλέσθαι.
Od.22.26 νείκειον δʼ Ὀδυσῆα χολωτοῖσιν ἐπέεσσι·
Od.22.27 ξεῖνε, κακῶς ἀνδρῶν τοξάζεαι· οὐκέτʼ ἀέθλων
Od.22.28 ἄλλων ἀντιάσεις· νῦν τοι σῶς αἰπὺς ὄλεθρος.
Od.22.29 καὶ γὰρ δὴ νῦν φῶτα κατέκτανες ὃς μέγʼ ἄριστος
Od.22.30 κούρων εἰν Ἰθάκῃ· τῷ σʼ ἐνθάδε γῦπες ἔδονται.
Od.22.31 ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα
Od.22.32 ἄνδρα κατακτεῖναι· τὸ δὲ νήπιοι οὐκ ἐνόησαν,
Od.22.33 ὡς δή σφιν καὶ πᾶσιν ὀλέθρου πείρατʼ ἐφῆπτο.
Od.22.34 τοὺς δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Od.22.35 ὦ κύνες, οὔ μʼ ἔτʼ ἐφάσκεθʼ ὑπότροπον οἴκαδʼ ἱκέσθαι
Od.22.36 δήμου ἄπο Τρώων, ὅτι μοι κατεκείρετε οἶκον,
Od.22.37 δμῳῇσιν δὲ γυναιξὶ παρευνάζεσθε βιαίως,
Od.22.38 αὐτοῦ τε ζώοντος ὑπεμνάασθε γυναῖκα,
Od.22.39 οὔτε θεοὺς δείσαντες, οἳ οὐρανὸν εὐρὺν ἔχουσιν,
Od.22.40 οὔτε τινʼ ἀνθρώπων νέμεσιν κατόπισθεν ἔσεσθαι·
Od.22.41 νῦν ὑμῖν καὶ πᾶσιν ὀλέθρου πείρατʼ ἐφῆπται.
Od.22.42 ὣς φάτο, τοὺς δʼ ἄρα πάντας ὑπὸ χλωρὸν δέος εἷλεν·
Od.22.43 πάπτηνεν δὲ ἕκαστος ὅπη φύγοι αἰπὺν ὄλεθρον.
Od.22.44 Εὐρύμαχος δέ μιν οἶος ἀμειβόμενος προσέειπεν·
Od.22.45 εἰ μὲν δὴ Ὀδυσεὺς Ἰθακήσιος εἰλήλουθας,
Od.22.46 ταῦτα μὲν αἴσιμα εἶπας, ὅσα ῥέζεσκον Ἀχαιοί,
Od.22.47 πολλὰ μὲν ἐν μεγάροισιν ἀτάσθαλα, πολλὰ δʼ ἐπʼ ἀγροῦ.
Od.22.48 ἀλλʼ ὁ μὲν ἤδη κεῖται ὃς αἴτιος ἔπλετο πάντων,
Od.22.49 Ἀντίνοος· οὗτος γὰρ ἐπίηλεν τάδε ἔργα,
Od.22.50 οὔ τι γάμου τόσσον κεχρημένος οὐδὲ χατίζων,
Od.22.51 ἀλλʼ ἄλλα φρονέων, τά οἱ οὐκ ἐτέλεσσε Κρονίων,
Od.22.52 ὄφρʼ Ἰθάκης κατὰ δῆμον ἐϋκτιμένης βασιλεύοι
Od.22.53 αὐτός, ἀτὰρ σὸν παῖδα κατακτείνειε λοχήσας.
Od.22.54 νῦν δʼ ὁ μὲν ἐν μοίρῃ πέφαται, σὺ δὲ φείδεο λαῶν
Od.22.55 σῶν· ἀτὰρ ἄμμες ὄπισθεν ἀρεσσάμενοι κατὰ δῆμον,
Od.22.56 ὅσσα τοι ἐκπέποται καὶ ἐδήδοται ἐν μεγάροισι,
Od.22.57 τιμὴν ἀμφὶς ἄγοντες ἐεικοσάβοιον ἕκαστος,
Od.22.58 χαλκόν τε χρυσόν τʼ ἀποδώσομεν, εἰς ὅ κε σὸν κῆρ
Od.22.59 ἰανθῇ· πρὶν δʼ οὔ τι νεμεσσητὸν κεχολῶσθαι.
Od.22.60 τὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Od.22.61 Εὐρύμαχʼ, οὐδʼ εἴ μοι πατρώϊα πάντʼ ἀποδοῖτε,
Od.22.62 ὅσσα τε νῦν ὔμμʼ ἐστὶ καὶ εἴ ποθεν ἄλλʼ ἐπιθεῖτε,
Od.22.63 οὐδέ κεν ὣς ἔτι χεῖρας ἐμὰς λήξαιμι φόνοιο
Od.22.64 πρὶν πᾶσαν μνηστῆρας ὑπερβασίην ἀποτῖσαι.
Od.22.65 νῦν ὑμῖν παράκειται ἐναντίον ἠὲ μάχεσθαι
Od.22.66 ἢ φεύγειν, ὅς κεν θάνατον καὶ κῆρας ἀλύξῃ·
Od.22.67 ἀλλά τινʼ οὐ φεύξεσθαι ὀΐομαι αἰπὺν ὄλεθρον.
Od.22.68 ὣς φάτο, τῶν δʼ αὐτοῦ λύτο γούνατα καὶ φίλον ἦτορ.
Od.22.69 τοῖσιν δʼ Εὐρύμαχος προσεφώνεε δεύτερον αὖτις·
Od.22.70 ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους,
Od.22.71 ἀλλʼ ἐπεὶ ἔλλαβε τόξον ἐΰξοον ἠδὲ φαρέτρην,
Od.22.72 οὐδοῦ ἄπο ξεστοῦ τοξάσσεται, εἰς ὅ κε πάντας
Od.22.73 ἄμμε κατακτείνῃ· ἀλλὰ μνησώμεθα χάρμης.
Od.22.74 φάσγανά τε σπάσσασθε καὶ ἀντίσχεσθε τραπέζας
Od.22.75 ἰῶν ὠκυμόρων· ἐπὶ δʼ αὐτῷ πάντες ἔχωμεν
Od.22.76 ἀθρόοι, εἴ κέ μιν οὐδοῦ ἀπώσομεν ἠδὲ θυράων,
Od.22.77 ἔλθωμεν δʼ ἀνὰ ἄστυ, βοὴ δʼ ὤκιστα γένοιτο·
Od.22.78 τῷ κε τάχʼ οὗτος ἀνὴρ νῦν ὕστατα τοξάσσαιτο.
Od.22.79 ὣς ἄρα φωνήσας εἰρύσσατο φάσγανον ὀξὺ
Od.22.80 χάλκεον, ἀμφοτέρωθεν ἀκαχμένον, ἆλτο δʼ ἐπʼ αὐτῷ
Od.22.81 σμερδαλέα ἰάχων· ὁ δʼ ἁμαρτῆ δῖος Ὀδυσσεὺς
Od.22.82 ἰὸν ἀποπροίει, βάλε δὲ στῆθος παρὰ μαζόν,
Od.22.83 ἐν δέ οἱ ἥπατι πῆξε θοὸν βέλος· ἐκ δʼ ἄρα χειρὸς
Od.22.84 φάσγανον ἧκε χαμᾶζε, περιρρηδὴς δὲ τραπέζῃ
Od.22.85 κάππεσεν ἰδνωθείς, ἀπὸ δʼ εἴδατα χεῦεν ἔραζε
Od.22.86 καὶ δέπας ἀμφικύπελλον· ὁ δὲ χθόνα τύπτε μετώπῳ
Od.22.87 θυμῷ ἀνιάζων, ποσὶ δὲ θρόνον ἀμφοτέροισι
Od.22.88 λακτίζων ἐτίνασσε· κατʼ ὀφθαλμῶν δʼ ἔχυτʼ ἀχλύς.
Od.22.89 Ἀμφίνομος δʼ Ὀδυσῆος ἐείσατο κυδαλίμοιο
Od.22.90 ἀντίος ἀΐξας, εἴρυτο δὲ φάσγανον ὀξύ,
Od.22.91 εἴ πώς οἱ εἴξειε θυράων. ἀλλʼ ἄρα μιν φθῆ
Od.22.92 Τηλέμαχος κατόπισθε βαλὼν χαλκήρεϊ δουρὶ
Od.22.93 ὤμων μεσσηγύς, διὰ δὲ στήθεσφιν ἔλασσεν·
Od.22.94 δούπησεν δὲ πεσών, χθόνα δʼ ἤλασε παντὶ μετώπῳ.
Od.22.95 Τηλέμαχος δʼ ἀπόρουσε, λιπὼν δολιχόσκιον ἔγχος
Od.22.96 αὐτοῦ ἐν Ἀμφινόμῳ· περὶ γὰρ δίε μή τις Ἀχαιῶν
Od.22.97 ἔγχος ἀνελκόμενον δολιχόσκιον ἢ ἐλάσειε
Od.22.98 φασγάνῳ ἀΐξας ἠὲ προπρηνέα τύψας.
Od.22.99 βῆ δὲ θέειν, μάλα δʼ ὦκα φίλον πατέρʼ εἰσαφίκανεν,
Od.22.100 ἀγχοῦ δʼ ἱστάμενος ἔπεα πτερόεντα προσηύδα·
Od.22.101 ὦ πάτερ, ἤδη τοι σάκος οἴσω καὶ δύο δοῦρε
Od.22.102 καὶ κυνέην πάγχαλκον, ἐπὶ κροτάφοις ἀραρυῖαν
Od.22.103 αὐτός τʼ ἀμφιβαλεῦμαι ἰών, δώσω δὲ συβώτῃ
Od.22.104 καὶ τῷ βουκόλῳ ἄλλα· τετευχῆσθαι γὰρ ἄμεινον.
Od.22.105 τὸν δʼ ἀπαμειβόμενος προσέφη πολύμητις Ὀδυσσεύς·
Od.22.106 οἶσε θέων, ἧός μοι ἀμύνεσθαι πάρʼ ὀϊστοί,
Od.22.107 μή μʼ ἀποκινήσωσι θυράων μοῦνον ἐόντα.
Od.22.108 ὣς φάτο, Τηλέμαχος δὲ φίλῳ ἐπεπείθετο πατρί,
Od.22.109 βῆ δʼ ἴμεναι θάλαμόνδʼ, ὅθι οἱ κλυτὰ τεύχεα κεῖτο.
Od.22.110 ἔνθεν τέσσαρα μὲν σάκεʼ ἔξελε, δούρατα δʼ ὀκτὼ
Od.22.111 καὶ πίσυρας κυνέας χαλκήρεας ἱπποδασείας·
Od.22.112 βῆ δὲ φέρων, μάλα δʼ ὦκα φίλον πατέρʼ εἰσαφίκανεν,
Od.22.113 αὐτὸς δὲ πρώτιστα περὶ χροῒ δύσετο χαλκόν·
Od.22.114 ὣς δʼ αὔτως τὼ δμῶε δυέσθην τεύχεα καλά,
Od.22.115 ἔσταν δʼ ἀμφʼ Ὀδυσῆα δαΐφρονα ποικιλομήτην.
Od.22.116 αὐτὰρ ὅ γʼ, ὄφρα μὲν αὐτῷ ἀμύνεσθαι ἔσαν ἰοί.
Od.22.117 τόφρα μνηστήρων ἕνα γʼ αἰεὶ ᾧ ἐνὶ οἴκῳ
Od.22.118 βάλλε τιτυσκόμενος· τοὶ δʼ ἀγχιστῖνοι ἔπιπτον.
Od.22.119 αὐτὰρ ἐπεὶ λίπον ἰοὶ ὀϊστεύοντα ἄνακτα,
Od.22.120 τόξον μὲν πρὸς σταθμὸν ἐϋσταθέος μεγάροιο
Od.22.121 ἔκλινʼ ἑστάμεναι, πρὸς ἐνώπια παμφανόωντα,
Od.22.122 αὐτὸς δʼ ἀμφʼ ὤμοισι σάκος θέτο τετραθέλυμνον,
Od.22.123 κρατὶ δʼ ἐπʼ ἰφθίμῳ κυνέην εὔτυκτον ἔθηκεν,
Od.22.124 ἵππουριν, δεινὸν δὲ λόφος καθύπερθεν ἔνευεν·
Od.22.125 εἵλετο δʼ ἄλκιμα δοῦρε δύω κεκορυθμένα χαλκῷ.
Od.22.126 ὀρσοθύρη δέ τις ἔσκεν ἐϋδμήτῳ ἐνὶ τοίχῳ,
Od.22.127 ἀκρότατον δὲ παρʼ οὐδὸν ἐϋσταθέος μεγάροιο
Od.22.128 ἦν ὁδὸς ἐς λαύρην, σανίδες δʼ ἔχον εὖ ἀραρυῖαι.
Od.22.129 τὴν δʼ Ὀδυσεὺς φράζεσθαι ἀνώγει δῖον ὑφορβὸν
Od.22.130 ἑσταότʼ ἄγχʼ αὐτῆς· μία δʼ οἴη γίγνετʼ ἐφορμή.
Od.22.131 τοῖς δʼ Ἀγέλεως μετέειπεν, ἔπος πάντεσσι πιφαύσκων·
Od.22.132 ὦ φίλοι, οὐκ ἂν δή τις ἀνʼ ὀρσοθύρην ἀναβαίη
Od.22.133 καὶ εἴποι λαοῖσι, βοὴ δʼ ὤκιστα γένοιτο;
Od.22.134 τῷ κε τάχʼ οὗτος ἀνὴρ νῦν ὕστατα τοξάσσαιτο.
Od.22.135 τὸν δʼ αὖτε προσέειπε Μελάνθιος, αἰπόλος αἰγῶν·
Od.22.136 οὔ πως ἔστʼ, Ἀγέλαε διοτρεφές· ἄγχι γὰρ αἰνῶς
Od.22.137 αὐλῆς καλὰ θύρετρα καὶ ἀργαλέον στόμα λαύρης·
Od.22.138 καί χʼ εἷς πάντας ἐρύκοι ἀνήρ, ὅς τʼ ἄλκιμος εἴη.
Od.22.139 ἀλλʼ ἄγεθʼ, ὑμῖν τεύχεʼ ἐνείκω θωρηχθῆναι
Od.22.140 ἐκ θαλάμου· ἔνδον γάρ, ὀΐομαι, οὐδέ πη ἄλλῃ
Od.22.141 τεύχεα κατθέσθην Ὀδυσεὺς καὶ φαίδιμος υἱός.
Od.22.142 ὣς εἰπὼν ἀνέβαινε Μελάνθιος, αἰπόλος αἰγῶν,
Od.22.143 εἰς θαλάμους Ὀδυσῆος ἀνὰ ῥῶγας μεγάροιο.
Od.22.144 ἔνθεν δώδεκα μὲν σάκεʼ ἔξελε, τόσσα δὲ δοῦρα
Od.22.145 καὶ τόσσας κυνέας χαλκήρεας ἱπποδασείας·
Od.22.146 βῆ δʼ ἴμεναι, μάλα δʼ ὦκα φέρων μνηστῆρσιν ἔδωκεν.
Od.22.147 καὶ τότʼ Ὀδυσσῆος λύτο γούνατα καὶ φίλον ἦτορ,
Od.22.148 ὡς περιβαλλομένους ἴδε τεύχεα χερσί τε δοῦρα
Od.22.149 μακρὰ τινάσσοντας· μέγα δʼ αὐτῷ φαίνετο ἔργον.
Od.22.150 αἶψα δὲ Τηλέμαχον ἔπεα πτερόεντα προσηύδα·
Od.22.151 Τηλέμαχʼ, ἦ μάλα δή τις ἐνὶ μεγάροισι γυναικῶν
Od.22.152 νῶϊν ἐποτρύνει πόλεμον κακὸν ἠὲ Μελανθεύς.
Od.22.153 τὸν δʼ αὖ Τηλέμαχος πεπνυμένος ἀντίον ηὔδα·
Od.22.154 ὦ πάτερ, αὐτὸς ἐγὼ τόδε γʼ ἤμβροτον—οὐδέ τις ἄλλος
Od.22.155 αἴτιος—ὃς θαλάμοιο θύρην πυκινῶς ἀραρυῖαν
Od.22.156 κάλλιπον ἀγκλίνας· τῶν δὲ σκοπὸς ἦεν ἀμείνων.
Od.22.157 ἀλλʼ ἴθι, δῖʼ Εὔμαιε, θύρην ἐπίθες θαλάμοιο
Od.22.158 καὶ φράσαι ἤ τις ἄρʼ ἐστὶ γυναικῶν ἣ τάδε ῥέζει,
Od.22.159 ἢ υἱὸς Δολίοιο, Μελανθεύς, τόν περ ὀΐω.
Od.22.160 ὣς οἱ μὲν τοιαῦτα πρὸς ἀλλήλους ἀγόρευον,
Od.22.161 βῆ δʼ αὖτις θάλαμόνδε Μελάνθιος, αἰπόλος αἰγῶν,
Od.22.162 οἴσων τεύχεα καλά. νόησε δὲ δῖος ὑφορβός,
Od.22.163 αἶψα δʼ Ὀδυσσῆα προσεφώνεεν ἐγγὺς ἐόντα·
Od.22.164 διογενὲς Λαερτιάδη, πολυμήχανʼ Ὀδυσσεῦ,
Od.22.165 κεῖνος δʼ αὖτʼ ἀΐδηλος ἀνήρ, ὃν ὀϊόμεθʼ αὐτοί,
Od.22.166 ἔρχεται ἐς θάλαμον· σὺ δέ μοι νημερτὲς ἐνίσπες,
Od.22.167 ἤ μιν ἀποκτείνω, αἴ κε κρείσσων γε γένωμαι,
Od.22.168 ἦε σοὶ ἐνθάδʼ ἄγω, ἵνʼ ὑπερβασίας ἀποτίσῃ
Od.22.169 πολλάς, ὅσσας οὗτος ἐμήσατο σῷ ἐνὶ οἴκῳ.
Od.22.170 τὸν δʼ ἀπαμειβόμενος προσέφη πολύμητις Ὀδυσσεύς·
Od.22.171 ἦ τοι ἐγὼ καὶ Τηλέμαχος μνηστῆρας ἀγαυοὺς
Od.22.172 σχήσομεν ἔντοσθεν μεγάρων, μάλα περ μεμαῶτας.
Od.22.173 σφῶϊ δʼ ἀποστρέψαντε πόδας καὶ χεῖρας ὕπερθεν
Od.22.174 ἐς θάλαμον βαλέειν, σανίδας δʼ ἐκδῆσαι ὄπισθε,
Od.22.175 σειρὴν δὲ πλεκτὴν ἐξ αὐτοῦ πειρήναντε
Od.22.176 κίονʼ ἀνʼ ὑψηλὴν ἐρύσαι πελάσαι τε δοκοῖσιν,
Od.22.177 ὥς κεν δηθὰ ζωὸς ἐὼν χαλέπʼ ἄλγεα πάσχῃ·
Od.22.178 ὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ ἐπίθοντο,
Od.22.179 βὰν δʼ ἴμεν ἐς θάλαμον, λαθέτην δέ μιν ἔνδον ἐόντα.
Od.22.180 ἦ τοι ὁ μὲν θαλάμοιο μυχὸν κάτα τεύχεʼ ἐρεύνα,
Od.22.181 τὼ δʼ ἔσταν ἑκάτερθε παρὰ σταθμοῖσι μένοντε.
Od.22.182 εὖθʼ ὑπὲρ οὐδὸν ἔβαινε Μελάνθιος, αἰπόλος αἰγῶν,
Od.22.183 τῇ ἑτέρῃ μὲν χειρὶ φέρων καλὴν τρυφάλειαν,
Od.22.184 τῇ δʼ ἑτέρῃ σάκος εὐρὺ γέρον, πεπαλαγμένον ἄζῃ,
Od.22.185 Λαέρτεω ἥρωος, ὃ κουρίζων φορέεσκε·
Od.22.186 δὴ τότε γʼ ἤδη κεῖτο, ῥαφαὶ δὲ λέλυντο ἱμάντων·
Od.22.187 τὼ δʼ ἄρʼ ἐπαΐξανθʼ ἑλέτην ἔρυσάν τέ μιν εἴσω
Od.22.188 κουρίξ, ἐν δαπέδῳ δὲ χαμαὶ βάλον ἀχνύμενον κῆρ,
Od.22.189 σὺν δὲ πόδας χεῖράς τε δέον θυμαλγέϊ δεσμῷ
Od.22.190 εὖ μάλʼ ἀποστρέψαντε διαμπερές, ὡς ἐκέλευσεν
Od.22.191 υἱὸς Λαέρταο, πολύτλας δῖος Ὀδυσσεύς·
Od.22.192 σειρὴν δὲ πλεκτὴν ἐξ αὐτοῦ πειρήναντε
Od.22.193 κίονʼ ἀνʼ ὑψηλὴν ἔρυσαν πέλασάν τε δοκοῖσι.
Od.22.194 τὸν δʼ ἐπικερτομέων προσέφης, Εὔμαιε συβῶτα·
Od.22.195 νῦν μὲν δὴ μάλα πάγχυ, Μελάνθιε, νύκτα φυλάξεις,
Od.22.196 εὐνῇ ἔνι μαλακῇ καταλέγμενος, ὥς σε ἔοικεν·
Od.22.197 οὐδέ σέ γʼ ἠριγένεια παρʼ Ὠκεανοῖο ῥοάων
Od.22.198 λήσει ἐπερχομένη χρυσόθρονος, ἡνίκʼ ἀγινεῖς
Od.22.199 αἶγας μνηστήρεσσι δόμον κάτα δαῖτα πένεσθαι.
Od.22.200 ὣς ὁ μὲν αὖθι λέλειπτο, ταθεὶς ὀλοῷ ἐνὶ δεσμῷ·
Od.22.201 τὼ δʼ ἐς τεύχεα δύντε, θύρην ἐπιθέντε φαεινήν,
Od.22.202 βήτην εἰς Ὀδυσῆα δαΐφρονα, ποικιλομήτην.
Od.22.203 ἔνθα μένος πνείοντες ἐφέστασαν, οἱ μὲν ἐπʼ οὐδοῦ
Od.22.204 τέσσαρες, οἱ δʼ ἔντοσθε δόμων πολέες τε καὶ ἐσθλοί.
Od.22.205 τοῖσι δʼ ἐπʼ ἀγχίμολον θυγάτηρ Διὸς ἦλθεν Ἀθήνη,
Od.22.206 Μέντορι εἰδομένη ἠμὲν δέμας ἠδὲ καὶ αὐδήν.
Od.22.207 τὴν δʼ Ὀδυσεὺς γήθησεν ἰδὼν καὶ μῦθον ἔειπε·
Od.22.208 Μέντορ, ἄμυνον ἀρήν, μνῆσαι δʼ ἑτάροιο φίλοιο,
Od.22.209 ὅς σʼ ἀγαθὰ ῥέζεσκον· ὁμηλικίην δέ μοί ἐσσι.
Od.22.210 ὣς φάτʼ, ὀϊόμενος λαοσσόον ἔμμεν Ἀθήνην.
Od.22.211 μνηστῆρες δʼ ἑτέρωθεν ὁμόκλεον ἐν μεγάροισι·
Od.22.212 πρῶτος τήν γʼ ἐνένιπε Δαμαστορίδης Ἀγέλαος·
Od.22.213 Μέντορ, μή σʼ ἐπέεσσι παραιπεπίθῃσιν Ὀδυσσεὺς
Od.22.214 μνηστήρεσσι μάχεσθαι, ἀμυνέμεναι δέ οἱ αὐτῷ.
Od.22.215 ὧδε γὰρ ἡμέτερόν γε νόον τελέεσθαι ὀΐω·
Od.22.216 ὁππότε κεν τούτους κτέωμεν, πατέρʼ ἠδὲ καὶ υἱόν,
Od.22.217 ἐν δὲ σὺ τοῖσιν ἔπειτα πεφήσεαι, οἷα μενοινᾷς
Od.22.218 ἔρδειν ἐν μεγάροις· σῷ δʼ αὐτοῦ κράατι τίσεις.
Od.22.219 αὐτὰρ ἐπὴν ὑμέων γε βίας ἀφελώμεθα χαλκῷ,
Od.22.220 κτήμαθʼ ὁπόσσα τοί ἐστι, τά τʼ ἔνδοθι καὶ τὰ θύρηφι,
Od.22.221 τοῖσιν Ὀδυσσῆος μεταμίξομεν· οὐδέ τοι υἷας
Od.22.222 ζώειν ἐν μεγάροισιν ἐάσομεν, οὐδέ θύγατρας
Od.22.223 οὐδʼ ἄλοχον κεδνὴν Ἰθάκης κατὰ ἄστυ πολεύειν.
Od.22.224 ὣς φάτʼ, Ἀθηναίη δὲ χολώσατο κηρόθι μᾶλλον,
Od.22.225 νείκεσσεν δʼ Ὀδυσῆα χολωτοῖσιν ἐπέεσσιν·
Od.22.226 οὐκέτι σοί γʼ, Ὀδυσεῦ, μένος ἔμπεδον οὐδέ τις ἀλκή
Od.22.227 οἵη ὅτʼ ἀμφʼ Ἑλένῃ λευκωλένῳ εὐπατερείῃ,
Od.22.228 εἰνάετες Τρώεσσιν ἐμάρναο νωλεμὲς αἰεί,
Od.22.229 πολλοὺς δʼ ἄνδρας ἔπεφνες ἐν αἰνῇ δηϊοτῆτι,
Od.22.230 σῇ δʼ ἥλω βουλῇ Πριάμου πόλις εὐρυάγυια.
Od.22.231 πῶς δὴ νῦν, ὅτε σόν τε δόμον καὶ κτήμαθʼ ἱκάνεις,
Od.22.232 ἄντα μνηστήρων ὀλοφύρεαι ἄλκιμος εἶναι;
Od.22.233 ἀλλʼ ἄγε δεῦρο, πέπον, παρʼ ἔμʼ ἵστασο καὶ ἴδε ἔργον,
Od.22.234 ὄφρʼ εἰδῇς οἷός τοι ἐν ἀνδράσι δυσμενέεσσιν
Od.22.235 Μέντωρ Ἀλκιμίδης εὐεργεσίας ἀποτίνειν.
Od.22.236 ἦ ῥα, καὶ οὔ πω πάγχυ δίδου ἑτεραλκέα νίκην,
Od.22.237 ἀλλʼ ἔτʼ ἄρα σθένεός τε καὶ ἀλκῆς πειρήτιζεν
Od.22.238 ἠμὲν Ὀδυσσῆος ἠδʼ υἱοῦ κυδαλίμοιο.
Od.22.239 αὐτὴ δʼ αἰθαλόεντος ἀνὰ μεγάροιο μέλαθρον
Od.22.240 ἕζετʼ ἀναΐξασα, χελιδόνι εἰκέλη ἄντην.
Od.22.241 μνηστῆρας δʼ ὤτρυνε Δαμαστορίδης Ἀγέλαος,
Od.22.242 Εὐρύνομός τε καὶ Ἀμφιμέδων Δημοπτόλεμός τε,
Od.22.243 Πείσανδρός τε Πολυκτορίδης Πόλυβός τε δαΐφρων·
Od.22.244 οἱ γὰρ μνηστήρων ἀρετῇ ἔσαν ἔξοχʼ ἄριστοι,
Od.22.245 ὅσσοι ἔτʼ ἔζωον περί τε ψυχέων ἐμάχοντο·
Od.22.246 τοὺς δʼ ἤδη ἐδάμασσε βιὸς καὶ ταρφέες ἰοί.
Od.22.247 τοῖς δʼ Ἀγέλεως μετέειπεν, ἔπος πάντεσσι πιφαύσκων·
Od.22.248 ὦ φίλοι, ἤδη σχήσει ἀνὴρ ὅδε χεῖρας ἀάπτους·
Od.22.249 καὶ δή οἱ Μέντωρ μὲν ἔβη κενὰ εὔγματα εἰπών,
Od.22.250 οἱ δʼ οἶοι λείπονται ἐπὶ πρώτῃσι θύρῃσι.
Od.22.251 τῷ νῦν μὴ ἅμα πάντες ἐφίετε δούρατα μακρά,
Od.22.252 ἀλλʼ ἄγεθʼ οἱ ἓξ πρῶτον ἀκοντίσατʼ, αἴ κέ ποθι Ζεὺς
Od.22.253 δώῃ Ὀδυσσῆα βλῆσθαι καὶ κῦδος ἀρέσθαι.
Od.22.254 τῶν δʼ ἄλλων οὐ κῆδος, ἐπὴν οὗτός γε πέσῃσιν.
Od.22.255 ὣς ἔφαθʼ, οἱ δʼ ἄρα πάντες ἀκόντισαν ὡς ἐκέλευεν,
Od.22.256 ἱέμενοι· τὰ δὲ πάντα ἐτώσια θῆκεν Ἀθήνη,
Od.22.257 τῶν ἄλλος μὲν σταθμὸν ἐϋσταθέος μεγάροιο
Od.22.258 βεβλήκει, ἄλλος δὲ θύρην πυκινῶς ἀραρυῖαν·
Od.22.259 ἄλλου δʼ ἐν τοίχῳ μελίη πέσε χαλκοβάρεια.
Od.22.260 αὐτὰρ ἐπεὶ δὴ δούρατʼ ἀλεύαντο μνηστήρων,
Od.22.261 τοῖς δʼ ἄρα μύθων ἦρχε πολύτλας δῖος Ὀδυσσεύς·
Od.22.262 ὦ φίλοι, ἤδη μέν κεν ἐγὼν εἴποιμι καὶ ἄμμι
Od.22.263 μνηστήρων ἐς ὅμιλον ἀκοντίσαι, οἳ μεμάασιν
Od.22.264 ἡμέας ἐξεναρίξαι ἐπὶ προτέροισι κακοῖσιν.
Od.22.265 ὣς ἔφαθʼ, οἱ δʼ ἄρα πάντες ἀκόντισαν ὀξέα δοῦρα
Od.22.266 ἄντα τιτυσκόμενοι· Δημοπτόλεμον μὲν Ὀδυσσεύς,
Od.22.267 Εὐρυάδην δʼ ἄρα Τηλέμαχος, Ἔλατον δὲ συβώτης,
Od.22.268 Πείσανδρον δʼ ἄρʼ ἔπεφνε βοῶν ἐπιβουκόλος ἀνήρ.
Od.22.269 οἱ μὲν ἔπειθʼ ἅμα πάντες ὀδὰξ ἕλον ἄσπετον οὖδας,
Od.22.270 μνηστῆρες δʼ ἀνεχώρησαν μεγάροιο μυχόνδε·
Od.22.271 τοὶ δʼ ἄρʼ ἐπήϊξαν, νεκύων δʼ ἐξ ἔγχεʼ ἕλοντο.
Od.22.272 αὖτις δὲ μνηστῆρες ἀκόντισαν ὀξέα δοῦρα
Od.22.273 ἱέμενοι· τὰ δὲ πολλὰ ἐτώσια θῆκεν Ἀθήνη.
Od.22.274 τῶν ἄλλος μὲν σταθμὸν ἐϋσταθέος μεγάροιο
Od.22.275 βεβλήκειν, ἄλλος δὲ θύρην πυκινῶς ἀραρυῖαν·
Od.22.276 ἄλλου δʼ ἐν τοίχῳ μελίη πέσε χαλκοβάρεια.
Od.22.277 Ἀμφιμέδων δʼ ἄρα Τηλέμαχον βάλε χεῖρʼ ἐπὶ καρπῷ
Od.22.278 λίγδην, ἄκρον δὲ ῥινὸν δηλήσατο χαλκός.
Od.22.279 Κτήσιππος δʼ Εὔμαιον ὑπὲρ σάκος ἔγχεϊ μακρῷ
Od.22.280 ὦμον ἐπέγραψεν· τὸ δʼ ὑπέρπτατο, πῖπτε δʼ ἔραζε.
Od.22.281 τοὶ δʼ αὖτʼ ἀμφʼ Ὀδυσῆα δαΐφρονα ποικιλομήτην,
Od.22.282 μνηστήρων ἐς ὅμιλον ἀκόντισαν ὀξέα δοῦρα.
Od.22.283 ἔνθʼ αὖτʼ Εὐρυδάμαντα βάλε πτολίπορθος Ὀδυσσεύς,
Od.22.284 Ἀμφιμέδοντα δὲ Τηλέμαχος, Πόλυβον δὲ συβώτης·
Od.22.285 Κτήσιππον δʼ ἄρʼ ἔπειτα βοῶν ἐπιβουκόλος ἀνὴρ
Od.22.286 βεβλήκει πρὸς στῆθος, ἐπευχόμενος δὲ προσηύδα·
Od.22.287 ὦ Πολυθερσεΐδη φιλοκέρτομε, μή ποτε πάμπαν
Od.22.288 εἴκων ἀφραδίῃς μέγα εἰπεῖν, ἀλλὰ θεοῖσιν
Od.22.289 μῦθον ἐπιτρέψαι, ἐπεὶ ἦ πολὺ φέρτεροί εἰσι.
Od.22.290 τοῦτό τοι ἀντὶ ποδὸς ξεινήϊον, ὅν ποτʼ ἔδωκας
Od.22.291 ἀντιθέῳ Ὀδυσῆϊ δόμον κάτʼ ἀλητεύοντι.
Od.22.292 ἦ ῥα βοῶν ἑλίκων ἐπιβουκόλος· αὐτὰρ Ὀδυσσεὺς
Od.22.293 οὖτα Δαμαστορίδην αὐτοσχεδὸν ἔγχεϊ μακρῷ.
Od.22.294 Τηλέμαχος δʼ Εὐηνορίδην Λειώκριτον οὖτα
Od.22.295 δουρὶ μέσον κενεῶνα, διαπρὸ δὲ χαλκὸν ἔλασσεν·
Od.22.296 ἤριπε δὲ πρηνής, χθόνα δʼ ἤλασε παντὶ μετώπῳ.
Od.22.297 δὴ τότʼ Ἀθηναίη φθισίμβροτον αἰγίδʼ ἀνέσχεν
Od.22.298 ὑψόθεν ἐξ ὀροφῆς· τῶν δὲ φρένες ἐπτοίηθεν.
Od.22.299 οἱ δʼ ἐφέβοντο κατὰ μέγαρον βόες ὣς ἀγελαῖαι·
Od.22.300 τὰς μέν τʼ αἰόλος οἶστρος ἐφορμηθεὶς ἐδόνησεν
Od.22.301 ὥρῃ ἐν εἰαρινῇ, ὅτε τʼ ἤματα μακρὰ πέλονται.
Od.22.302 οἱ δʼ ὥς τʼ αἰγυπιοὶ γαμψώνυχες ἀγκυλοχεῖλαι,
Od.22.303 ἐξ ὀρέων ἐλθόντες ἐπʼ ὀρνίθεσσι θόρωσι·
Od.22.304 ταὶ μέν τʼ ἐν πεδίῳ νέφεα πτώσσουσαι ἵενται,
Od.22.305 οἱ δέ τε τὰς ὀλέκουσιν ἐπάλμενοι, οὐδέ τις ἀλκὴ
Od.22.306 γίγνεται οὐδὲ φυγή· χαίρουσι δέ τʼ ἀνέρες ἄγρῃ·
Od.22.307 ὣς ἄρα τοὶ μνηστῆρας ἐπεσσύμενοι κατὰ δῶμα
Od.22.308 τύπτον ἐπιστροφάδην· τῶν δὲ στόνος ὤρνυτʼ ἀεικὴς
Od.22.309 κράτων τυπτομένων, δάπεδον δʼ ἅπαν αἵματι θῦε.
Od.22.310 Λειώδης δʼ Ὀδυσῆος ἐπεσσύμενος λάβε γούνων,
Od.22.311 καί μιν λισσόμενος ἔπεα πτερόεντα προσηύδα·
Od.22.312 γουνοῦμαί σʼ, Ὀδυσεῦ· σὺ δέ μʼ αἴδεο καί μʼ ἐλέησον·
Od.22.313 οὐ γάρ πώ τινά φημι γυναικῶν ἐν μεγάροισιν
Od.22.314 εἰπεῖν οὐδέ τι ῥέξαι ἀτάσθαλον· ἀλλὰ καὶ ἄλλους
Od.22.315 παύεσκον μνηστῆρας, ὅτις τοιαῦτά γε ῥέζοι.
Od.22.316 ἀλλά μοι οὐ πείθοντο κακῶν ἄπο χεῖρας ἔχεσθαι·
Od.22.317 τῷ καὶ ἀτασθαλίῃσιν ἀεικέα πότμον ἐπέσπον.
Od.22.318 αὐτὰρ ἐγὼ μετὰ τοῖσι θυοσκόος οὐδὲν ἐοργὼς
Od.22.319 κείσομαι, ὡς οὐκ ἔστι χάρις μετόπισθʼ εὐεργέων·
Od.22.320 τὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·
Od.22.321 εἰ μὲν δὴ μετὰ τοῖσι θυοσκόος εὔχεαι εἶναι,
Od.22.322 πολλάκι που μέλλεις ἀρήμεναι ἐν μεγάροισι
Od.22.323 τηλοῦ ἐμοὶ νόστοιο τέλος γλυκεροῖο γενέσθαι,
Od.22.324 σοὶ δʼ ἄλοχόν τε φίλην σπέσθαι καὶ τέκνα τεκέσθαι·
Od.22.325 τῷ οὐκ ἂν θάνατόν γε δυσηλεγέα προφύγοισθα.
Od.22.326 ὣς ἄρα φωνήσας ξίφος εἵλετο χειρὶ παχείῃ
Od.22.327 κείμενον, ὅ ῥʼ Ἀγέλαος ἀποπροέηκε χαμᾶζε
Od.22.328 κτεινόμενος· τῷ τόν γε κατʼ αὐχένα μέσσον ἔλασσε.
Od.22.329 φθεγγομένου δʼ ἄρα τοῦ γε κάρη κονίῃσιν ἐμίχθη.
Od.22.330 Τερπιάδης δʼ ἔτʼ ἀοιδὸς ἀλύσκανε κῆρα μέλαιναν,
Od.22.331 Φήμιος, ὅς ῥʼ ἤειδε μετὰ μνηστῆρσιν ἀνάγκῃ.
Od.22.332 ἔστη δʼ ἐν χείρεσσίν ἔχων φόρμιγγα λίγειαν
Od.22.333 ἄγχι παρʼ ὀρσοθύρην· δίχα δὲ φρεσὶ μερμήριζεν,
Od.22.334 ἢ ἐκδὺς μεγάροιο Διὸς μεγάλου ποτὶ βωμὸν
Od.22.335 ἑρκείου ἵζοιτο τετυγμένον, ἔνθʼ ἄρα πολλὰ
Od.22.336 Λαέρτης Ὀδυσεύς τε βοῶν ἐπὶ μηρίʼ ἔκηαν,
Od.22.337 ἦ γούνων λίσσοιτο προσαΐξας Ὀδυσῆα.
Od.22.338 ὧδε δέ οἱ φρονέοντι δοάσσατο κέρδιον εἶναι,
Od.22.339 γούνων ἅψασθαι Λαερτιάδεω Ὀδυσῆος.
Od.22.340 ἦ τοι ὁ φόρμιγγα γλαφυρὴν κατέθηκε χαμᾶζε
Od.22.341 μεσσηγὺς κρητῆρος ἰδὲ θρόνου ἀργυροήλου,
Od.22.342 αὐτὸς δʼ αὖτʼ Ὀδυσῆα προσαΐξας λάβε γούνων,
Od.22.343 καί μιν λισσόμενος ἔπεα πτερόεντα προσηύδα·
Od.22.344 γουνοῦμαί σʼ, Ὀδυσεῦ· σὺ δέ μʼ αἴδεο καί μʼ ἐλέησον·
Od.22.345 αὐτῷ τοι μετόπισθʼ ἄχος ἔσσεται, εἴ κεν ἀοιδὸν
Od.22.346 πέφνῃς, ὅς τε θεοῖσι καὶ ἀνθρώποισιν ἀείδω.
Od.22.347 αὐτοδίδακτος δʼ εἰμί, θεὸς δέ μοι ἐν φρεσὶν οἴμας
Od.22.348 παντοίας ἐνέφυσεν· ἔοικα δέ τοι παραείδειν
Od.22.349 ὥς τε θεῷ· τῷ μή με λιλαίεο δειροτομῆσαι.
Od.22.350 καί κεν Τηλέμαχος τάδε γʼ εἴποι, σὸς φίλος υἱός,
Od.22.351 ὡς ἐγὼ οὔ τι ἑκὼν ἐς σὸν δόμον οὐδὲ χατίζων
Od.22.352 πωλεύμην μνηστῆρσιν ἀεισόμενος μετὰ δαῖτας,
Od.22.353 ἀλλὰ πολὺ πλέονες καὶ κρείσσονες ἦγον ἀνάγκῃ.
Od.22.354 ὣς φάτο, τοῦ δʼ ἤκουσʼ ἱερὴ ἲς Τηλεμάχοιο,
Od.22.355 αἶψα δʼ ἑὸν πατέρα προσεφώνεεν ἐγγὺς ἐόντα·
Od.22.356 ἴσχεο μηδέ τι τοῦτον ἀναίτιον οὔταε χαλκῷ·
Od.22.357 καὶ κήρυκα Μέδοντα σαώσομεν, ὅς τέ μευ αἰεὶ
Od.22.358 οἴκῳ ἐν ἡμετέρῳ κηδέσκετο παιδὸς ἐόντος,
Od.22.359 εἰ δὴ μή μιν ἔπεφνε Φιλοίτιος ἠὲ συβώτης,
Od.22.360 ἠὲ σοὶ ἀντεβόλησεν ὀρινομένῳ κατὰ δῶμα.
Od.22.361 ὣς φάτο, τοῦ δʼ ἤκουσε Μέδων πεπνυμένα εἰδώς·
Od.22.362 πεπτηὼς γὰρ ἔκειτο ὑπὸ θρόνον, ἀμφὶ δὲ δέρμα
Od.22.363 ἕστο βοὸς νεόδαρτον, ἀλύσκων κῆρα μέλαιναν.
Od.22.364 αἶψα δʼ ἀπὸ θρόνου ὦρτο, θοῶς δʼ ἀπέδυνε βοείην.
Od.22.365 Τηλέμαχον δʼ ἄρʼ ἔπειτα προσαΐξας λάβε γούνων,
Od.22.366 καί μιν λισσόμενος ἔπεα πτερόεντα προσηύδα·
Od.22.367 ὦ φίλʼ, ἐγὼ μὲν ὅδʼ εἰμί, σὺ δʼ ἴσχεο εἰπὲ δὲ πατρὶ
Od.22.368 μή με περισθενέων δηλήσεται ὀξέϊ χαλκῷ,
Od.22.369 ἀνδρῶν μνηστήρων κεχολωμένος, οἵ οἱ ἔκειρον
Od.22.370 κτήματʼ ἐνὶ μεγάροις, σὲ δὲ νήπιοι οὐδὲν ἔτιον.
Od.22.371 τὸν δʼ ἐπιμειδήσας προσέφη πολύμητις Ὀδυσσεύς·
Od.22.372 θάρσει, ἐπεὶ δή σʼ οὗτος ἐρύσσατο καὶ ἐσάωσεν,
Od.22.373 ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,
Od.22.374 ὡς κακοεργίης εὐεργεσίη μέγʼ ἀμείνων.
Od.22.375 ἀλλʼ ἐξελθόντες μεγάρων ἕζεσθε θύραζε
Od.22.376 ἐκ φόνου εἰς αὐλήν, σύ τε καὶ πολύφημος ἀοιδός,
Od.22.377 ὄφρʼ ἂν ἐγὼ κατὰ δῶμα πονήσομαι ὅττεό με χρή.
Od.22.378 ὣς φάτο, τὼ δʼ ἔξω βήτην μεγάροιο κιόντε,
Od.22.379 ἑζέσθην δʼ ἄρα τώ γε Διὸς μεγάλου ποτὶ βωμόν,
Od.22.380 πάντοσε παπταίνοντε, φόνον ποτιδεγμένω αἰεί.
Od.22.381 πάπτηνεν δʼ Ὀδυσεὺς καθʼ ἑὸν δόμον, εἴ τις ἔτʼ ἀνδρῶν
Od.22.382 ζωὸς ὑποκλοπέοιτο, ἀλύσκων κῆρα μέλαιναν.
Od.22.383 τοὺς δὲ ἴδεν μάλα πάντας ἐν αἵματι καὶ κονίῃσι
Od.22.384 πεπτεῶτας πολλούς, ὥστʼ ἰχθύας, οὕς θʼ ἁλιῆες
Od.22.385 κοῖλον ἐς αἰγιαλὸν πολιῆς ἔκτοσθε θαλάσσης
Od.22.386 δικτύῳ ἐξέρυσαν πολυωπῷ· οἱ δέ τε πάντες
Od.22.387 κύμαθʼ ἁλὸς ποθέοντες ἐπὶ ψαμάθοισι κέχυνται·
Od.22.388 τῶν μέν τʼ Ἠέλιος φαέθων ἐξείλετο θυμόν·
Od.22.389 ὣς τότʼ ἄρα μνηστῆρες ἐπʼ ἀλλήλοισι κέχυντο.
Od.22.390 δὴ τότε Τηλέμαχον προσέφη πολύμητις Ὀδυσσεύς·
Od.22.391 Τηλέμαχʼ, εἰ δʼ ἄγε μοι κάλεσον τροφὸν Εὐρύκλειαν,
Od.22.392 ὄφρα ἔπος εἴπωμι τό μοι καταθύμιόν ἐστιν.
Od.22.393 ὣς φάτο, Τηλέμαχος δὲ φίλῳ ἐπεπείθετο πατρί,
Od.22.394 κινήσας δὲ θύρην προσέφη τροφὸν Εὐρύκλειαν·
Od.22.395 δεῦρο δὴ ὄρσο, γρηῢ παλαιγενές, ἥ τε γυναικῶν
Od.22.396 δμῳάων σκοπός ἐσσι κατὰ μέγαρʼ ἡμετεράων·
Od.22.397 ἔρχεο· κικλήσκει σε πατὴρ ἐμός, ὄφρα τι εἴπῃ.
Od.22.398 ὣς ἄρʼ ἐφώνησεν, τῇ δʼ ἄπτερος ἔπλετο μῦθος,
Od.22.399 ὤϊξεν δὲ θύρας μεγάρων εὖ ναιεταόντων,
Od.22.400 βῆ δʼ ἴμεν· αὐτὰρ Τηλέμαχος πρόσθʼ ἡγεμόνευεν.
Od.22.401 εὗρεν ἔπειτʼ Ὀδυσῆα μετὰ κταμένοισι νέκυσσιν,
Od.22.402 αἵματι καὶ λύθρῳ πεπαλαγμένον ὥστε λέοντα,
Od.22.403 ὅς ῥά τε βεβρωκὼς βοὸς ἔρχεται ἀγραύλοιο·
Od.22.404 πᾶν δʼ ἄρα οἱ στῆθός τε παρήϊά τʼ ἀμφοτέρωθεν
Od.22.405 αἱματόεντα πέλει, δεινὸς δʼ εἰς ὦπα ἰδέσθαι·
Od.22.406 ὣς Ὀδυσεὺς πεπάλακτο πόδας καὶ χεῖρας ὕπερθεν.
Od.22.407 ἡ δʼ ὡς οὖν νέκυάς τε καὶ ἄσπετον εἴσιδεν αἷμα,
Od.22.408 ἴθυσέν ῥʼ ὀλολύξαι, ἐπεὶ μέγα εἴσιδεν ἔργον·
Od.22.409 ἀλλʼ Ὀδυσεὺς κατέρυκε καὶ ἔσχεθεν ἱεμένην περ,
Od.22.410 καί μιν φωνήσας ἔπεα πτερόεντα προσηύδα·
Od.22.411 ἐν θυμῷ, γρηῦ, χαῖρε καὶ ἴσχεο μηδʼ ὀλόλυζε·
Od.22.412 οὐχ ὁσίη κταμένοισιν ἐπʼ ἀνδράσιν εὐχετάασθαι.
Od.22.413 τούσδε δὲ μοῖρʼ ἐδάμασσε θεῶν καὶ σχέτλια ἔργα·
Od.22.414 οὔ τινα γὰρ τίεσκον ἐπιχθονίων ἀνθρώπων,
Od.22.415 οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο·
Od.22.416 τῷ καὶ ἀτασθαλίῃσιν ἀεικέα πότμον ἐπέσπον.
Od.22.417 ἀλλʼ ἄγε μοι σὺ γυναῖκας ἐνὶ μεγάροις κατάλεξον,
Od.22.418 αἵ τέ μʼ ἀτιμάζουσι καὶ αἳ νηλείτιδές εἰσιν.
Od.22.419 τὸν δʼ αὖτε προσέειπε φίλη τροφὸς Εὐρύκλεια·
Od.22.420 τοιγὰρ ἐγώ τοι, τέκνον, ἀληθείην καταλέξω.
Od.22.421 πεντήκοντά τοί εἰσιν ἐνὶ μεγάροισι γυναῖκες
Od.22.422 δμῳαί, τὰς μέν τʼ ἔργα διδάξαμεν ἐργάζεσθαι,
Od.22.423 εἴριά τε ξαίνειν καὶ δουλοσύνην ἀνέχεσθαι·
Od.22.424 τάων δώδεκα πᾶσαι ἀναιδείης ἐπέβησαν,
Od.22.425 οὔτʼ ἐμὲ τίουσαι οὔτʼ αὐτὴν Πηνελόπειαν.
Od.22.426 Τηλέμαχος δὲ νέον μὲν ἀέξετο, οὐδέ ἑ μήτηρ
Od.22.427 σημαίνειν εἴασκεν ἐπὶ δμῳῇσι γυναιξίν.
Od.22.428 ἀλλʼ ἄγʼ ἐγὼν ἀναβᾶσʼ ὑπερώϊα σιγαλόεντα
Od.22.429 εἴπω σῇ ἀλόχῳ, τῇ τις θεὸς ὕπνον ἐπῶρσε.
Od.22.430 τὴν δʼ ἀπαμειβόμενος προσέφη πολύμητις Ὀδυσσεύς
Od.22.431 μή πω τήνδʼ ἐπέγειρε· σὺ δʼ ἐνθάδε εἰπὲ γυναιξὶν
Od.22.432 ἐλθέμεν, αἵ περ πρόσθεν ἀεικέα μηχανόωντο.
Od.22.433 ὣς ἄρʼ ἔφη, γρηῢς δὲ διὲκ μεγάροιο βεβήκει
Od.22.434 ἀγγελέουσα γυναιξὶ καὶ ὀτρυνέουσα νέεσθαι.
Od.22.435 αὐτὰρ ὁ Τηλέμαχον καὶ βουκόλον ἠδὲ συβώτην
Od.22.436 εἰς ἓ καλεσσάμενος ἔπεα πτερόεντα προσηύδα·
Od.22.437 ἄρχετε νῦν νέκυας φορέειν καὶ ἄνωχθε γυναῖκας·
Od.22.438 αὐτὰρ ἔπειτα θρόνους περικαλλέας ἠδὲ τραπέζας
Od.22.439 ὕδατι καὶ σπόγγοισι πολυτρήτοισι καθαίρειν.
Od.22.440 αὐτὰρ ἐπὴν δὴ πάντα δόμον κατακοσμήσησθε,
Od.22.441 δμῳὰς ἐξαγαγόντες ἐϋσταθέος μεγάροιο,
Od.22.442 μεσσηγύς τε θόλου καὶ ἀμύμονος ἕρκεος αὐλῆς,
Od.22.443 θεινέμεναι ξίφεσιν τανυήκεσιν, εἰς ὅ κε πασέων
Od.22.444 ψυχὰς ἐξαφέλησθε καὶ ἐκλελάθωντʼ Ἀφροδίτης,
Od.22.445 τὴν ἄρʼ ὑπὸ μνηστῆρσιν ἔχον μίσγοντό τε λάθρη.
Od.22.446 ὣς ἔφαθʼ, αἱ δὲ γυναῖκες ἀολλέες ἦλθον ἅπασαι,
Od.22.447 αἴνʼ ὀλοφυρόμεναι, θαλερὸν κατὰ δάκρυ χέουσαι.
Od.22.448 πρῶτα μὲν οὖν νέκυας φόρεον κατατεθνηῶτας,
Od.22.449 κὰδ δʼ ἄρʼ ὑπʼ αἰθούσῃ τίθεσαν εὐερκέος αὐλῆς,
Od.22.450 ἀλλήλοισιν ἐρείδουσαι· σήμαινε δʼ Ὀδυσσεὺς
Od.22.451 αὐτὸς ἐπισπέρχων· ταὶ δʼ ἐκφόρεον καὶ ἀνάγκῃ.
Od.22.452 αὐτὰρ ἔπειτα θρόνους περικαλλέας ἠδὲ τραπέζας
Od.22.453 ὕδατι καὶ σπόγγοισι πολυτρήτοισι κάθαιρον.
Od.22.454 αὐτὰρ Τηλέμαχος καὶ βουκόλος ἠδὲ συβώτῃς
Od.22.455 λίστροισιν δάπεδον πύκα ποιητοῖο δόμοιο
Od.22.456 ξῦον· ταὶ δʼ ἐφόρεον δμῳαί, τίθεσαν δὲ θύραζε.
Od.22.457 αὐτὰρ ἐπειδὴ πᾶν μέγαρον διεκοσμήσαντο,
Od.22.458 δμῳὰς δʼ ἐξαγαγόντες ἐϋσταθέος μεγάροιο,
Od.22.459 μεσσηγύς τε θόλου καὶ ἀμύμονος ἕρκεος αὐλῆς,
Od.22.460 εἴλεον ἐν στείνει, ὅθεν οὔ πως ἦεν ἀλύξαι.
Od.22.461 τοῖσι δὲ Τηλέμαχος πεπνυμένος ἦρχʼ ἀγορεύειν·
Od.22.462 μὴ μὲν δὴ καθαρῷ θανάτῳ ἀπὸ θυμὸν ἑλοίμην
Od.22.463 τάων, αἳ δὴ ἐμῇ κεφαλῇ κατʼ ὀνείδεα χεῦαν
Od.22.464 μητέρι θʼ ἡμετέρῃ παρά τε μνηστῆρσιν ἴαυον.
Od.22.465 ὣς ἄρʼ ἔφη, καὶ πεῖσμα νεὸς κυανοπρῴροιο
Od.22.466 κίονος ἐξάψας μεγάλης περίβαλλε θόλοιο,
Od.22.467 ὑψόσʼ ἐπεντανύσας, μή τις ποσὶν οὖδας ἵκοιτο.
Od.22.468 ὡς δʼ ὅτʼ ἂν ἢ κίχλαι τανυσίπτεροι ἠὲ πέλειαι
Od.22.469 ἕρκει ἐνιπλήξωσι, τό θʼ ἑστήκῃ ἐνὶ θάμνῳ,
Od.22.470 αὖλιν ἐσιέμεναι, στυγερὸς δʼ ὑπεδέξατο κοῖτος,
Od.22.471 ὣς αἵ γʼ ἑξείης κεφαλὰς ἔχον, ἀμφὶ δὲ πάσαις
Od.22.472 δειρῇσι βρόχοι ἦσαν, ὅπως οἴκτιστα θάνοιεν.
Od.22.473 ἤσπαιρον δὲ πόδεσσι μίνυνθά περ οὔ τι μάλα δήν.
Od.22.474 ἐκ δὲ Μελάνθιον ἦγον ἀνὰ πρόθυρόν τε καὶ αὐλήν·
Od.22.475 τοῦ δʼ ἀπὸ μὲν ῥῖνάς τε καὶ οὔατα νηλέϊ χαλκῷ
Od.22.476 τάμνον, μήδεά τʼ ἐξέρυσαν, κυσὶν ὠμὰ δάσασθαι,
Od.22.477 χεῖράς τʼ ἠδὲ πόδας κόπτον κεκοτηότι θυμῷ.
Od.22.478 οἱ μὲν ἔπειτʼ ἀπονιψάμενοι χεῖράς τε πόδας τε
Od.22.479 εἰς Ὀδυσῆα δόμονδε κίον, τετέλεστο δὲ ἔργον·
Od.22.480 αὐτὰρ ὅ γε προσέειπε φίλην τροφὸν Εὐρύκλειαν·
Od.22.481 οἶσε θέειον, γρηΰ, κακῶν ἄκος, οἶσε δέ μοι πῦρ,
Od.22.482 ὄφρα θεειώσω μέγαρον· σὺ δὲ Πηνελόπειαν
Od.22.483 ἐλθεῖν ἐνθάδʼ ἄνωχθι σὺν ἀμφιπόλοισι γυναιξί·
Od.22.484 πάσας δʼ ὄτρυνον δμῳὰς κατὰ δῶμα νέεσθαι.
Od.22.485 τὸν δʼ αὖτε προσέειπε φίλη τροφὸς Εὐρύκλεια·
Od.22.486 ναὶ δὴ ταῦτά γε, τέκνον ἐμόν, κατὰ μοῖραν ἔειπες.
Od.22.487 ἀλλʼ ἄγε τοι χλαῖνάν τε χιτῶνά τε εἵματʼ ἐνείκω,
Od.22.488 μηδʼ οὕτω ῥάκεσιν πεπυκασμένος εὐρέας ὤμους
Od.22.489 ἕσταθʼ ἐνὶ μεγάροισι· νεμεσσητὸν δέ κεν εἴη.
Od.22.490 τὴν δʼ ἀπαμειβόμενος προσέφη πολύμητις Ὀδυσσεύς·
Od.22.491 πῦρ νῦν μοι πρώτιστον ἐνὶ μεγάροισι γενέσθω.
Od.22.492 ὣς ἔφατʼ, οὐδʼ ἀπίθησε φίλη τροφὸς Εὐρύκλεια,
Od.22.493 ἤνεικεν δʼ ἄρα πῦρ καὶ θήϊον· αὐτὰρ Ὀδυσσεὺς
Od.22.494 εὖ διεθείωσεν μέγαρον καὶ δῶμα καὶ αὐλήν.
Od.22.495 γρηῢς δʼ αὖτʼ ἀπέβη διὰ δώματα κάλʼ Ὀδυσῆος
Od.22.496 ἀγγελέουσα γυναιξὶ καὶ ὀτρυνέουσα νέεσθαι·
Od.22.497 αἱ δʼ ἴσαν ἐκ μεγάροιο δάος μετὰ χερσὶν ἔχουσαι.
Od.22.498 αἱ μὲν ἄρʼ ἀμφεχέοντο καὶ ἠσπάζοντʼ Ὀδυσῆα,
Od.22.499 καὶ κύνεον ἀγαπαξόμεναι κεφαλήν τε καὶ ὤμους
Od.22.500 χεῖράς τʼ αἰνύμεναι· τὸν δὲ γλυκὺς ἵμερος ᾕρει
Od.22.501 κλαυθμοῦ καὶ στοναχῆς, γίγνωσκε δʼ ἄρα φρεσὶ πάσας.
Od.23.1 γρηῢς δʼ εἰς ὑπερῷʼ ἀνεβήσετο καγχαλόωσα,
Od.23.2 δεσποίνῃ ἐρέουσα φίλον πόσιν ἔνδον ἐόντα·
Od.23.3 γούνατα δʼ ἐρρώσαντο, πόδες δʼ ὑπερικταίνοντο.
Od.23.4 στῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπεν·
Od.23.5 ἔγρεο, Πηνελόπεια, φίλον τέκος, ὄφρα ἴδηαι
Od.23.6 ὀφθαλμοῖσι τεοῖσι τά τʼ ἔλδεαι ἤματα πάντα.
Od.23.7 ἦλθʼ Ὀδυσεὺς καὶ οἶκον ἱκάνεται, ὀψέ περ ἐλθών.
Od.23.8 μνηστῆρας δʼ ἔκτεινεν ἀγήνορας, οἵ θʼ ἑὸν οἶκον
Od.23.9 κήδεσκον καὶ κτήματʼ ἔδον βιόωντό τε παῖδα.
Od.23.10 τὴν δʼ αὖτε προσέειπε περίφρων Πηνελόπεια·
Od.23.11 μαῖα φίλη, μάργην σε θεοὶ θέσαν, οἵ τε δύνανται
Od.23.12 ἄφρονα ποιῆσαι καὶ ἐπίφρονά περ μάλʼ ἐόντα,
Od.23.13 καί τε χαλιφρονέοντα σαοφροσύνης ἐπέβησαν·
Od.23.14 οἵ σέ περ ἔβλαψαν· πρὶν δὲ φρένας αἰσίμη ἦσθα.
Od.23.15 τίπτε με λωβεύεις πολυπενθέα θυμὸν ἔχουσαν
Od.23.16 ταῦτα παρὲξ ἐρέουσα καὶ ἐξ ὕπνου μʼ ἀνεγείρεις
Od.23.17 ἡδέος, ὅς μʼ ἐπέδησε φίλα βλέφαρʼ ἀμφικαλύψας;
Od.23.18 οὐ γάρ πω τοιόνδε κατέδραθον, ἐξ οὗ Ὀδυσσεὺς
Od.23.19 ᾤχετʼ ἐποψόμενος Κακοΐλιον οὐκ ὀνομαστήν.
Od.23.20 ἀλλʼ ἄγε νῦν κατάβηθι καὶ ἂψ ἔρχευ μέγαρόνδε.
Od.23.21 εἰ γάρ τίς μʼ ἄλλη γε γυναικῶν, αἵ μοι ἔασι,
Od.23.22 ταῦτʼ ἐλθοῦσʼ ἤγγειλε καὶ ἐξ ὕπνου ἀνέγειρεν,
Od.23.23 τῷ κε τάχα στυγερῶς μιν ἐγὼν ἀπέπεμψα νέεσθαι
Od.23.24 αὖτις ἔσω μέγαρον· σὲ δὲ τοῦτό γε γῆρας ὀνήσει.
Od.23.25 τὴν δʼ αὖτε προσέειπε φίλη τροφὸς Εὐρύκλεια·
Od.23.26 οὔ τί σε λωβεύω, τέκνον φίλον, ἀλλʼ ἔτυμόν τοι
Od.23.27 ἦλθʼ Ὀδυσεὺς καὶ οἶκον ἱκάνεται, ὡς ἀγορεύω,
Od.23.28 ὁ ξεῖνος, τὸν πάντες ἀτίμων ἐν μεγάροισι.
Od.23.29 Τηλέμαχος δʼ ἄρα μιν πάλαι ᾔδεεν ἔνδον ἐόντα,
Od.23.30 ἀλλὰ σαοφροσύνῃσι νοήματα πατρὸς ἔκευθεν,
Od.23.31 ὄφρʼ ἀνδρῶν τίσαιτο βίην ὑπερηνορεόντων.
Od.23.32 ὣς ἔφαθʼ, ἡ δʼ ἐχάρη καὶ ἀπὸ λέκτροιο θοροῦσα
Od.23.33 γρηῒ περιπλέχθη, βλεφάρων δʼ ἀπὸ δάκρυον ἧκεν·
Od.23.34 καί μιν φωνήσασʼ ἔπεα πτερόεντα προσηύδα·
Od.23.35 εἰ δʼ ἄγε δή μοι, μαῖα φίλη, νημερτὲς ἐνίσπες,
Od.23.36 εἰ ἐτεὸν δὴ οἶκον ἱκάνεται, ὡς ἀγορεύεις,
Od.23.37 ὅππως δὴ μνηστῆρσιν ἀναιδέσι χεῖρας ἐφῆκε
Od.23.38 μοῦνος ἐών, οἱ δʼ αἰὲν ἀολλέες ἔνδον ἔμιμνον.
Od.23.39 τὴν δʼ αὖτε προσέειπε φίλη τροφὸς Εὐρύκλεια·
Od.23.40 οὐκ ἴδον, οὐ πυθόμην, ἀλλὰ στόνον οἶον ἄκουσα
Od.23.41 κτεινομένων· ἡμεῖς δὲ μυχῷ θαλάμων εὐπήκτων
Od.23.42 ἥμεθʼ ἀτυζόμεναι, σανίδες δʼ ἔχον εὖ ἀραρυῖαι,
Od.23.43 πρίν γʼ ὅτε δή με σὸς υἱὸς ἀπὸ μεγάροιο κάλεσσε
Od.23.44 Τηλέμαχος· τὸν γάρ ῥα πατὴρ προέηκε καλέσσαι.
Od.23.45 εὗρον ἔπειτʼ Ὀδυσῆα μετὰ κταμένοισι νέκυσσιν
Od.23.46 ἑσταόθʼ· οἱ δέ μιν ἀμφί, κραταίπεδον οὖδας ἔχοντες,
Od.23.47 κείατʼ ἐπʼ ἀλλήλοισιν· ἰδοῦσά κε θυμὸν ἰάνθης.
Od.23.48 νῦν δʼ οἱ μὲν δὴ πάντες ἐπʼ αὐλείῃσι θύρῃσιν
Od.23.50 ἀθρόοι, αὐτὰρ ὁ δῶμα θεειοῦται περικαλλές,
Od.23.51 πῦρ μέγα κηάμενος· σὲ δέ με προέηκε καλέσσαι.
Od.23.52 ἀλλʼ ἕπευ, ὄφρα σφῶϊν ἐϋφροσύνης ἐπιβῆτον
Od.23.53 ἀμφοτέρω φίλον ἦτορ, ἐπεὶ κακὰ πολλὰ πέποσθε.
Od.23.54 νῦν δʼ ἤδη τόδε μακρὸν ἐέλδωρ ἐκτετέλεσται·
Od.23.55 ἦλθε μὲν αὐτὸς ζωὸς ἐφέστιος, εὗρε δὲ καὶ σὲ
Od.23.56 καὶ παῖδʼ ἐν μεγάροισι· κακῶς δʼ οἵ πέρ μιν ἔρεζον
Od.23.57 μνηστῆρες, τοὺς πάντας ἐτίσατο ᾧ ἐνὶ οἴκῳ.
Od.23.58 τὴν δʼ αὖτε προσέειπε περίφρων Πηνελόπεια·
Od.23.59 μαῖα φίλη, μή πω μέγʼ ἐπεύχεο καγχαλόωσα.
Od.23.60 οἶσθα γὰρ ὥς κʼ ἀσπαστὸς ἐνὶ μεγάροισι φανείη
Od.23.61 πᾶσι, μάλιστα δʼ ἐμοί τε καὶ υἱέϊ, τὸν τεκόμεσθα·
Od.23.62 ἀλλʼ οὐκ ἔσθʼ ὅδε μῦθος ἐτήτυμος, ὡς ἀγορεύεις,
Od.23.63 ἀλλά τις ἀθανάτων κτεῖνε μνηστῆρας ἀγαυούς,
Od.23.64 ὕβριν ἀγασσάμενος θυμαλγέα καὶ κακὰ ἔργα.
Od.23.65 οὔ τινα γὰρ τίεσκον ἐπιχθονίων ἀνθρώπων,
Od.23.66 οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο·
Od.23.67 τῷ διʼ ἀτασθαλίας ἔπαθον κακόν· αὐτὰρ Ὀδυσσεὺς
Od.23.68 ὤλεσε τηλοῦ νόστον Ἀχαιΐδος, ὤλετο δʼ αὐτός.
Od.23.69 τὴν δʼ ἠμείβετʼ ἔπειτα φίλη τροφὸς Εὐρύκλεια·
Od.23.70 τέκνον ἐμόν, ποῖόν σε ἔπος φύγεν ἕρκος ὀδόντων,
Od.23.71 ἣ πόσιν ἔνδον ἐόντα παρʼ ἐσχάρῃ οὔ ποτʼ ἔφησθα
Od.23.72 οἴκαδʼ ἐλεύσεσθαι· θυμὸς δέ τοι αἰὲν ἄπιστος.
Od.23.73 ἀλλʼ ἄγε τοι καὶ σῆμα ἀριφραδὲς ἄλλο τι εἴπω,
Od.23.74 οὐλήν, τήν ποτέ μιν σῦς ἤλασε λευκῷ ὀδόντι.
Od.23.75 τὴν ἀπονίζουσα φρασάμην, ἔθελον δὲ σοὶ αὐτῇ
Od.23.76 εἰπέμεν· ἀλλά με κεῖνος ἑλὼν ἐπὶ μάστακα χερσὶν
Od.23.77 οὐκ ἔα εἰπέμεναι πολυϊδρείῃσι νόοιο.
Od.23.78 ἀλλʼ ἕπευ· αὐτὰρ ἐγὼν ἐμέθεν περιδώσομαι αὐτῆς,
Od.23.79 αἴ κέν σʼ ἐξαπάφω, κτεῖναί μʼ οἰκτίστῳ ὀλέθρῳ.
Od.23.80 τὴν δʼ ἠμείβετʼ ἔπειτα περίφρων Πηνελόπεια·
Od.23.81 μαῖα φίλη, χαλεπόν σε θεῶν αἰειγενετάων
Od.23.82 δήνεα εἴρυσθαι, μὰλα περ πολύϊδριν ἐοῦσαν.
Od.23.83 ἀλλʼ ἔμπης ἴομεν μετὰ παῖδʼ ἐμόν, ὄφρα ἴδωμαι
Od.23.84 ἄνδρας μνηστῆρας τεθνηότας, ἠδʼ ὃς ἔπεφνεν.
Od.23.85 ὣς φαμένη κατέβαινʼ ὑπερώϊα· πολλὰ δέ οἱ κῆρ
Od.23.86 ὥρμαινʼ, ἢ ἀπάνευθε φίλον πόσιν ἐξερεείνοι,
Od.23.87 ἦ παρστᾶσα κύσειε κάρη καὶ χεῖρε λαβοῦσα.
Od.23.88 ἡ δʼ ἐπεὶ εἰσῆλθεν καὶ ὑπέρβη λάϊνον οὐδόν,
Od.23.89 ἕζετʼ ἔπειτʼ Ὀδυσῆος ἐναντίη, ἐν πυρὸς αὐγῇ,
Od.23.90 τοίχου τοῦ ἑτέρου· ὁ δʼ ἄρα πρὸς κίονα μακρὴν
Od.23.91 ἧστο κάτω ὁρόων, ποτιδέγμενος εἴ τί μιν εἴποι
Od.23.92 ἰφθίμη παράκοιτις, ἐπεὶ ἴδεν ὀφθαλμοῖσιν.
Od.23.93 ἡ δʼ ἄνεω δὴν ἧστο, τάφος δέ οἱ ἦτορ ἵκανεν·
Od.23.94 ὄψει δʼ ἄλλοτε μέν μιν ἐνωπαδίως ἐσίδεσκεν,
Od.23.95 ἄλλοτε δʼ ἀγνώσασκε κακὰ χροῒ εἵματʼ ἔχοντα.
Od.23.96 Τηλέμαχος δʼ ἐνένιπεν ἔπος τʼ ἔφατʼ ἔκ τʼ ὀνόμαξε·
Od.23.97 μῆτερ ἐμή, δύσμητερ, ἀπηνέα θυμὸν ἔχουσα,
Od.23.98 τίφθʼ οὕτω πατρὸς νοσφίζεαι, οὐδὲ παρʼ αὐτὸν
Od.23.99 ἑζομένη μύθοισιν ἀνείρεαι οὐδὲ μεταλλᾷς;
Od.23.100 οὐ μέν κʼ ἄλλη γʼ ὧδε γυνὴ τετληότι θυμῷ
Od.23.101 ἀνδρὸς ἀφεσταίη, ὅς οἱ κακὰ πολλὰ μογήσας
Od.23.102 ἔλθοι ἐεικοστῷ ἔτεϊ ἐς πατρίδα γαῖαν·
Od.23.103 σοὶ δʼ αἰεὶ κραδίη στερεωτέρη ἐστὶ λίθοιο.
Od.23.104 τὸν δʼ αὖτε προσέειπε περίφρων Πηνελόπεια·
Od.23.105 τέκνον ἐμόν, θυμός μοι ἐνὶ στήθεσσι τέθηπεν,
Od.23.106 οὐδέ τι προσφάσθαι δύναμαι ἔπος οὐδʼ ἐρέεσθαι
Od.23.107 οὐδʼ εἰς ὦπα ἰδέσθαι ἐναντίον. εἰ δʼ ἐτεὸν δὴ
Od.23.108 ἔστʼ Ὀδυσεὺς καὶ οἶκον ἱκάνεται, ἦ μάλα νῶϊ
Od.23.109 γνωσόμεθʼ ἀλλήλων καὶ λώϊον· ἔστι γὰρ ἡμῖν
Od.23.110 σήμαθʼ, ἃ δὴ καὶ νῶϊ κεκρυμμένα ἴδμεν ἀπʼ ἄλλων.
Od.23.111 ὣς φάτο, μείδησεν δὲ πολύτλας δῖος Ὀδυσσεύς,
Od.23.112 αἶψα δὲ Τηλέμαχον ἔπεα πτερόεντα προσηύδα·
Od.23.113 Τηλέμαχʼ, ἦ τοι μητέρʼ ἐνὶ μεγάροισιν ἔασον
Od.23.114 πειράζειν ἐμέθεν· τάχα δὲ φράσεται καὶ ἄρειον.
Od.23.115 νῦν δʼ ὅττι ῥυπόω, κακὰ δὲ χροῒ εἵματα εἷμαι,
Od.23.116 τοὔνεκʼ ἀτιμάζει με καὶ οὔ πω φησὶ τὸν εἶναι.
Od.23.117 ἡμεῖς δὲ φραζώμεθʼ ὅπως ὄχʼ ἄριστα γένηται.
Od.23.118 καὶ γάρ τίς θʼ ἕνα φῶτα κατακτείνας ἐνὶ δήμῳ,
Od.23.119 ᾧ μὴ πολλοὶ ἔωσιν ἀοσσητῆρες ὀπίσσω,
Od.23.120 φεύγει πηούς τε προλιπὼν καὶ πατρίδα γαῖαν·
Od.23.121 ἡμεῖς δʼ ἕρμα πόληος ἀπέκταμεν, οἳ μέγʼ ἄριστοι
Od.23.122 κούρων εἰν Ἰθάκῃ· τὰ δέ σε φράζεσθαι ἄνωγα.
Od.23.123 τὸν δʼ αὖ Τηλέμαχος πεπνυμένος ἀντίον ηὔδα·
Od.23.124 αὐτὸς ταῦτά γε λεῦσσε, πάτερ φίλε· σὴν γὰρ ἀρίστην
Od.23.125 μῆτιν ἐπʼ ἀνθρώπους φάσʼ ἔμμεναι, οὐδέ κέ τίς τοι
Od.23.126 ἄλλος ἀνὴρ ἐρίσειε καταθνητῶν ἀνθρώπων.
Od.23.127 ἡμεῖς δʼ ἐμμεμαῶτες ἅμʼ ἑψόμεθʼ, οὐδέ τί φημι
Od.23.128 ἀλκῆς δευήσεσθαι, ὅση δύναμίς γε πάρεστιν.
Od.23.129 τὸν δʼ ἀπαμειβόμενος προσέφη πολύμητις Ὀδυσσεύς
Od.23.130 τοιγὰρ ἐγὼν ἐρέω ὥς μοι δοκεῖ εἶναι ἄριστα.
Od.23.131 πρῶτα μὲν ἂρ λούσασθε καὶ ἀμφιέσασθε χιτῶνας,
Od.23.132 δμῳὰς δʼ ἐν μεγάροισιν ἀνώγετε εἵμαθʼ ἑλέσθαι·
Od.23.133 αὐτὰρ θεῖος ἀοιδὸς ἔχων φόρμιγγα λίγειαν
Od.23.134 ἡμῖν ἡγείσθω φιλοπαίγμονος ὀρχηθμοῖο,
Od.23.135 ὥς κέν τις φαίη γάμον ἔμμεναι ἐκτὸς ἀκούων,
Od.23.136 ἢ ἀνʼ ὁδὸν στείχων, ἢ οἳ περιναιετάουσι·
Od.23.137 μὴ πρόσθε κλέος εὐρὺ φόνου κατὰ ἄστυ γένηται
Od.23.138 ἀνδρῶν μνηστήρων, πρίν γʼ ἡμέας ἐλθέμεν ἔξω
Od.23.139 ἀγρὸν ἐς ἡμέτερον πολυδένδρεον· ἔνθα δʼ ἔπειτα
Od.23.140 φρασσόμεθʼ ὅττι κε κέρδος Ὀλύμπιος ἐγγυαλίξῃ.
Od.23.141 ὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ ἐπίθοντο
Od.23.142 πρῶτα μὲν οὖν λούσαντο καὶ ἀμφιέσαντο χιτῶνας,
Od.23.143 ὅπλισθεν δὲ γυναῖκες· ὁ δʼ εἵλετο θεῖος ἀοιδὸς
Od.23.144 φόρμιγγα γλαφυρήν, ἐν δέ σφισιν ἵμερον ὦρσε
Od.23.145 μολπῆς τε γλυκερῆς καὶ ἀμύμονος ὀρχηθμοῖο.
Od.23.146 τοῖσιν δὲ μέγα δῶμα περιστεναχίζετο ποσσὶν
Od.23.147 ἀνδρῶν παιζόντων καλλιζώνων τε γυναικῶν.
Od.23.148 ὧδε δέ τις εἴπεσκε δόμων ἔκτοσθεν ἀκούων·
Od.23.149 ἦ μάλα δή τις ἔγημε πολυμνήστην βασίλειαν·
Od.23.150 σχετλίη, οὐδʼ ἔτλη πόσιος οὗ κουριδίοιο
Od.23.151 εἴρυσθαι μέγα δῶμα διαμπερές, ἧος ἵκοιτο.
Od.23.152 ὣς ἄρα τις εἴπεσκε, τὰ δʼ οὐκ ἴσαν ὡς ἐτέτυκτο.
Od.23.153 αὐτὰρ Ὀδυσσῆα μεγαλήτορα ᾧ ἐνὶ οἴκῳ
Od.23.154 Εὐρυνόμη ταμίη λοῦσεν καὶ χρῖσεν ἐλαίῳ,
Od.23.155 ἀμφὶ δέ μιν φᾶρος καλὸν βάλεν ἠδὲ χιτῶνα·
Od.23.156 αὐτὰρ κὰκ κεφαλῆς κάλλος πολὺ χεῦεν Ἀθήνη
Od.23.157 μείζονά τʼ εἰσιδέειν καὶ πάσσονα· κὰδ δὲ κάρητος
Od.23.158 οὔλας ἧκε κόμας, ὑακινθίνῳ ἄνθει ὁμοίας.
Od.23.159 ὡς δʼ ὅτε τις χρυσὸν περιχεύεται ἀργύρῳ ἀνὴρ
Od.23.160 ἴδρις, ὃν Ἥφαιστος δέδαεν καὶ Παλλὰς Ἀθήνη
Od.23.161 τέχνην παντοίην, χαρίεντα δὲ ἔργα τελείει·
Od.23.162 ὣς μὲν τῷ περίχευε χάριν κεφαλῇ τε καὶ ὤμοις.
Od.23.163 ἐκ δʼ ἀσαμίνθου βῆ δέμας ἀθανάτοισιν ὁμοῖος·
Od.23.164 ἂψ δʼ αὖτις κατʼ ἄρʼ ἕζετʼ ἐπὶ θρόνου ἔνθεν ἀνέστη,
Od.23.165 ἀντίον ἧς ἀλόχου, καί μιν πρὸς μῦθον ἔειπε·
Od.23.166 δαιμονίη, περί σοί γε γυναικῶν θηλυτεράων
Od.23.167 κῆρ ἀτέραμνον ἔθηκαν Ὀλύμπια δώματʼ ἔχοντες·
Od.23.168 οὐ μέν κʼ ἄλλη γʼ ὧδε γυνὴ τετληότι θυμῷ
Od.23.169 ἀνδρὸς ἀφεσταίη, ὅς οἱ κακὰ πολλὰ μογήσας
Od.23.170 ἔλθοι ἐεικοστῷ ἔτεϊ ἐς πατρίδα γαῖαν.
Od.23.171 ἀλλʼ ἄγε μοι, μαῖα, στόρεσον λέχος, ὄφρα καὶ αὐτὸς
Od.23.172 λέξομαι· ἦ γὰρ τῇ γε σιδήρεον ἐν φρεσὶ ἦτορ.
Od.23.173 τὸν δʼ αὖτε προσέειπε περίφρων Πηνελόπεια·
Od.23.174 δαιμόνιʼ, οὔτʼ ἄρ τι μεγαλίζομαι οὔτʼ ἀθερίζω
Od.23.175 οὔτε λίην ἄγαμαι, μάλα δʼ εὖ οἶδʼ οἷος ἔησθα
Od.23.176 ἐξ Ἰθάκης ἐπὶ νηὸς ἰὼν δολιχηρέτμοιο.
Od.23.177 ἀλλʼ ἄγε οἱ στόρεσον πυκινὸν λέχος, Εὐρύκλεια,
Od.23.178 ἐκτὸς ἐϋσταθέος θαλάμου, τόν ῥʼ αὐτὸς ἐποίει·
Od.23.179 ἔνθα οἱ ἐκθεῖσαι πυκινὸν λέχος ἐμβάλετʼ εὐνήν,
Od.23.180 κώεα καὶ χλαίνας καὶ ῥήγεα σιγαλόεντα.
Od.23.181 ὣς ἄρʼ ἔφη πόσιος πειρωμένη· αὐτὰρ Ὀδυσσεὺς
Od.23.182 ὀχθήσας ἄλοχον προσεφώνεε κεδνὰ ἰδυῖαν·
Od.23.183 ὦ γύναι, ἦ μάλα τοῦτο ἔπος θυμαλγὲς ἔειπες·
Od.23.184 τίς δέ μοι ἄλλοσε θῆκε λέχος; χαλεπὸν δέ κεν εἴη
Od.23.185 καὶ μάλʼ ἐπισταμένῳ, ὅτε μὴ θεὸς αὐτὸς ἐπελθὼν
Od.23.186 ῥηϊδίως ἐθέλων θείη ἄλλῃ ἐνὶ χώρῃ.
Od.23.187 ἀνδρῶν δʼ οὔ κέν τις ζωὸς βροτός, οὐδὲ μάλʼ ἡβῶν,
Od.23.188 ῥεῖα μετοχλίσσειεν, ἐπεὶ μέγα σῆμα τέτυκται
Od.23.189 ἐν λέχει ἀσκητῷ· τὸ δʼ ἐγὼ κάμον οὐδέ τις ἄλλος.
Od.23.190 θάμνος ἔφυ τανύφυλλος ἐλαίης ἕρκεος ἐντός,
Od.23.191 ἀκμηνὸς θαλέθων· πάχετος δʼ ἦν ἠΰτε κίων.
Od.23.192 τῷ δʼ ἐγὼ ἀμφιβαλὼν θάλαμον δέμον, ὄφρʼ ἐτέλεσσα,
Od.23.193 πυκνῇσιν λιθάδεσσι, καὶ εὖ καθύπερθεν ἔρεψα,
Od.23.194 κολλητὰς δʼ ἐπέθηκα θύρας, πυκινῶς ἀραρυίας.
Od.23.195 καὶ τότʼ ἔπειτʼ ἀπέκοψα κόμην τανυφύλλου ἐλαίης,
Od.23.196 κορμὸν δʼ ἐκ ῥίζης προταμὼν ἀμφέξεσα χαλκῷ
Od.23.197 εὖ καὶ ἐπισταμένως, καὶ ἐπὶ στάθμην ἴθυνα,
Od.23.198 ἑρμῖνʼ ἀσκήσας, τέτρηνα δὲ πάντα τερέτρῳ.
Od.23.199 ἐκ δὲ τοῦ ἀρχόμενος λέχος ἔξεον, ὄφρʼ ἐτέλεσσα,
Od.23.200 δαιδάλλων χρυσῷ τε καὶ ἀργύρῳ ἠδʼ ἐλέφαντι·
Od.23.201 ἐκ δʼ ἐτάνυσσα ἱμάντα βοὸς φοίνικι φαεινόν.
Od.23.202 οὕτω τοι τόδε σῆμα πιφαύσκομαι· οὐδέ τι οἶδα,
Od.23.203 ἤ μοι ἔτʼ ἔμπεδόν ἐστι, γύναι, λέχος, ἦέ τις ἤδη
Od.23.204 ἀνδρῶν ἄλλοσε θῆκε, ταμὼν ὕπο πυθμένʼ ἐλαίης.
Od.23.205 ὣς φάτο, τῆς δʼ αὐτοῦ λύτο γούνατα καὶ φίλον ἦτορ,
Od.23.206 σήματʼ ἀναγνούσῃ τά οἱ ἔμπεδα πέφραδʼ Ὀδυσσεύς·
Od.23.207 δακρύσασα δʼ ἔπειτʼ ἰθὺς δράμεν, ἀμφὶ δὲ χεῖρας
Od.23.208 δειρῇ βάλλʼ Ὀδυσῆϊ, κάρη δʼ ἔκυσʼ ἠδὲ προσηύδα·
Od.23.209 μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα
Od.23.210 ἀνθρώπων πέπνυσο· θεοὶ δʼ ὤπαζον ὀϊζύν,
Od.23.211 οἳ νῶϊν ἀγάσαντο παρʼ ἀλλήλοισι μένοντε
Od.23.212 ἥβης ταρπῆναι καὶ γήραος οὐδὸν ἱκέσθαι.
Od.23.213 αὐτὰρ μὴ νῦν μοι τόδε χώεο μηδὲ νεμέσσα,
Od.23.214 οὕνεκά σʼ οὐ τὸ πρῶτον, ἐπεὶ ἴδον, ὧδʼ ἀγάπησα.
Od.23.215 αἰεὶ γάρ μοι θυμὸς ἐνὶ στήθεσσι φίλοισιν
Od.23.216 ἐρρίγει μή τίς με βροτῶν ἀπάφοιτο ἔπεσσιν
Od.23.217 ἐλθών· πολλοὶ γὰρ κακὰ κέρδεα βουλεύουσιν.
Od.23.218 οὐδέ κεν Ἀργείη Ἑλένη, Διὸς ἐκγεγαυῖα,
Od.23.219 ἀνδρὶ παρʼ ἀλλοδαπῷ ἐμίγη φιλότητι καὶ εὐνῇ,
Od.23.220 εἰ ᾔδη ὅ μιν αὖτις ἀρήϊοι υἷες Ἀχαιῶν
Od.23.221 ἀξέμεναι οἶκόνδε φίλην ἐς πατρίδʼ ἔμελλον.
Od.23.222 τὴν δʼ ἦ τοι ῥέξαι θεὸς ὤρορεν ἔργον ἀεικές·
Od.23.223 τὴν δʼ ἄτην οὐ πρόσθεν ἑῷ ἐγκάτθετο θυμῷ
Od.23.224 λυγρήν, ἐξ ἧς πρῶτα καὶ ἡμέας ἵκετο πένθος.
Od.23.225 νῦν δʼ, ἐπεὶ ἤδη σήματʼ ἀριφραδέα κατέλεξας
Od.23.226 εὐνῆς ἡμετέρης, ἣν οὐ βροτὸς ἄλλος ὀπώπει,
Od.23.227 ἀλλʼ οἶοι σύ τʼ ἐγώ τε καὶ ἀμφίπολος μία μούνη,
Od.23.228 Ἀκτορίς, ἥν μοι δῶκε πατὴρ ἔτι δεῦρο κιούσῃ,
Od.23.229 ἣ νῶϊν εἴρυτο θύρας πυκινοῦ θαλάμοιο,
Od.23.230 πείθεις δή μευ θυμόν, ἀπηνέα περ μάλʼ ἐόντα.
Od.23.231 ὣς φάτο, τῷ δʼ ἔτι μᾶλλον ὑφʼ ἵμερον ὦρσε γόοιο·
Od.23.232 κλαῖε δʼ ἔχων ἄλοχον θυμαρέα, κεδνὰ ἰδυῖαν.
Od.23.233 ὡς δʼ ὅτʼ ἂν ἀσπάσιος γῆ νηχομένοισι φανήῃ,
Od.23.234 ὧν τε Ποσειδάων εὐεργέα νῆʼ ἐνὶ πόντῳ
Od.23.235 ῥαίσῃ, ἐπειγομένην ἀνέμῳ καὶ κύματι πηγῷ·
Od.23.236 παῦροι δʼ ἐξέφυγον πολιῆς ἁλὸς ἤπειρόνδε
Od.23.237 νηχόμενοι, πολλὴ δὲ περὶ χροῒ τέτροφεν ἅλμη,
Od.23.238 ἀσπάσιοι δʼ ἐπέβαν γαίης, κακότητα φυγόντες·
Od.23.239 ὣς ἄρα τῇ ἀσπαστὸς ἔην πόσις εἰσοροώσῃ,
Od.23.240 δειρῆς δʼ οὔ πω πάμπαν ἀφίετο πήχεε λευκώ.
Od.23.241 καί νύ κʼ ὀδυρομένοισι φάνη ῥοδοδάκτυλος Ἠώς,
Od.23.242 εἰ μὴ ἄρʼ ἄλλʼ ἐνόησε θεὰ γλαυκῶπις Ἀθήνη.
Od.23.243 νύκτα μὲν ἐν περάτῃ δολιχὴν σχέθεν, Ἠῶ δʼ αὖτε
Od.23.244 ῥύσατʼ ἐπʼ Ὠκεανῷ χρυσόθρονον, οὐδʼ ἔα ἵππους
Od.23.245 ζεύγνυσθʼ ὠκύποδας, φάος ἀνθρώποισι φέροντας,
Od.23.246 Λάμπον καὶ Φαέθονθʼ, οἵ τʼ Ἠῶ πῶλοι ἄγουσι.
Od.23.247 καὶ τότʼ ἄρʼ ἣν ἄλοχον προσέφη πολύμητις Ὀδυσσεύς
Od.23.248 ὦ γύναι, οὐ γάρ πω πάντων ἐπὶ πείρατʼ ἀέθλων
Od.23.249 ἤλθομεν, ἀλλʼ ἔτʼ ὄπισθεν ἀμέτρητος πόνος ἔσται,
Od.23.250 πολλὸς καὶ χαλεπός, τὸν ἐμὲ χρὴ πάντα τελέσσαι.
Od.23.251 ὣς γάρ μοι ψυχὴ μαντεύσατο Τειρεσίαο
Od.23.252 ἤματι τῷ ὅτε δὴ κατέβην δόμον Ἄϊδος εἴσω,
Od.23.253 νόστον ἑταίροισιν διζήμενος ἠδʼ ἐμοὶ αὐτῷ.
Od.23.254 ἀλλʼ ἔρχευ, λέκτρονδʼ ἴομεν, γύναι, ὄφρα καὶ ἤδη
Od.23.255 ὕπνῳ ὕπο γλυκερῷ ταρπώμεθα κοιμηθέντε.
Od.23.256 τὸν δʼ αὖτε προσέειπε περίφρων Πηνελόπεια·
Od.23.257 εὐνὴ μὲν δή σοί γε τότʼ ἔσσεται ὁππότε θυμῷ
Od.23.258 σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι
Od.23.259 οἶκον ἐϋκτίμενον καὶ σὴν ἐς πατρίδα γαῖαν·
Od.23.260 ἀλλʼ ἐπεὶ ἐφράσθης καί τοι θεὸς ἔμβαλε θυμῷ,
Od.23.261 εἴπʼ ἄγε μοι τὸν ἄεθλον, ἐπεὶ καὶ ὄπισθεν, ὀΐω,
Od.23.262 πεύσομαι, αὐτίκα δʼ ἐστὶ δαήμεναι οὔ τι χέρειον.
Od.23.263 τὴν δʼ ἀπαμειβόμενος προσέφη πολύμητις Ὀδυσσεύς·
Od.23.264 δαιμονίη, τί τʼ ἄρʼ αὖ με μάλʼ ὀτρύνουσα κελεύεις
Od.23.265 εἰπέμεν; αὐτὰρ ἐγὼ μυθήσομαι οὐδʼ ἐπικεύσω.
Od.23.266 οὐ μέν τοι θυμὸς κεχαρήσεται· οὐδὲ γὰρ αὐτὸς
Od.23.267 χαίρω, ἐπεὶ μάλα πολλὰ βροτῶν ἐπὶ ἄστεʼ ἄνωγεν
Od.23.268 ἐλθεῖν, ἐν χείρεσσιν ἔχοντʼ εὐῆρες ἐρετμόν,
Od.23.269 εἰς ὅ κε τοὺς ἀφίκωμαι οἳ οὐκ ἴσασι θάλασσαν
Od.23.270 ἀνέρες, οὐδέ θʼ ἅλεσσι μεμιγμένον εἶδαρ ἔδουσιν·
Od.23.271 οὐδʼ ἄρα τοί γʼ ἴσασι νέας φοινικοπαρῄους,
Od.23.272 οὐδʼ εὐήρεʼ ἐρετμά, τά τε πτερὰ νηυσὶ πέλονται.
Od.23.273 σῆμα δέ μοι τόδʼ ἔειπεν ἀριφραδές, οὐδέ σε κεύσω·
Od.23.274 ὁππότε κεν δή μοι ξυμβλήμενος ἄλλος ὁδίτης
Od.23.275 φήῃ ἀθηρηλοιγὸν ἔχειν ἀνὰ φαιδίμῳ ὤμῳ,
Od.23.276 καὶ τότε μʼ ἐν γαίῃ πήξαντʼ ἐκέλευεν ἐρετμόν,
Od.23.277 ἔρξανθʼ ἱερὰ καλὰ Ποσειδάωνι ἄνακτι,
Od.23.278 ἀρνειὸν ταῦρόν τε συῶν τʼ ἐπιβήτορα κάπρον,
Od.23.279 οἴκαδʼ ἀποστείχειν, ἔρδειν θʼ ἱερὰς ἑκατόμβας
Od.23.280 ἀθανάτοισι θεοῖσι, τοὶ οὐρανὸν εὐρὺν ἔχουσι,
Od.23.281 πᾶσι μάλʼ ἑξείης· θάνατος δέ μοι ἐξ ἁλὸς αὐτῷ
Od.23.282 ἀβληχρὸς μάλα τοῖος ἐλεύσεται, ὅς κέ με πέφνῃ
Od.23.283 γήρα᾽ ὕπο λιπαρῷ ἀρημένον· ἀμφὶ δὲ λαοὶ
Od.23.284 ὄλβιοι ἔσσονται· τὰ δέ μοι φάτο πάντα τελεῖσθαι.
Od.23.285 τὸν δʼ αὖτε προσέειπε περίφρων Πηνελόπεια·
Od.23.286 εἰ μὲν δὴ γῆράς γε θεοὶ τελέουσιν ἄρειον,
Od.23.287 ἐλπωρή τοι ἔπειτα κακῶν ὑπάλυξιν ἔσεσθαι.
Od.23.288 ὣς οἱ μὲν τοιαῦτα πρὸς ἀλλήλους ἀγόρευον·
Od.23.289 τόφρα δʼ ἄρʼ Εὐρυνόμη τε ἰδὲ τροφὸς ἔντυον εὐνὴν
Od.23.290 ἐσθῆτος μαλακῆς, δαΐδων ὕπο λαμπομενάων.
Od.23.291 αὐτὰρ ἐπεὶ στόρεσαν πυκινὸν λέχος ἐγκονέουσαι,
Od.23.292 γρηῢς μὲν κείουσα πάλιν οἶκόνδε βεβήκει,
Od.23.293 τοῖσιν δʼ Εὐρυνόμη θαλαμηπόλος ἡγεμόνευεν
Od.23.294 ἐρχομένοισι λέχοσδε, δάος μετὰ χερσὶν ἔχουσα·
Od.23.295 ἐς θάλαμον δʼ ἀγαγοῦσα πάλιν κίεν. οἱ μὲν ἔπειτα
Od.23.296 ἀσπάσιοι λέκτροιο παλαιοῦ θεσμὸν ἵκοντο·
Od.23.297 αὐτὰρ Τηλέμαχος καὶ βουκόλος ἠδὲ συβώτης
Od.23.298 παῦσαν ἄρʼ ὀρχηθμοῖο πόδας, παῦσαν δὲ γυναῖκας,
Od.23.299 αὐτοὶ δʼ εὐνάζοντο κατὰ μέγαρα σκιόεντα.
Od.23.300 τὼ δʼ ἐπεὶ οὖν φιλότητος ἐταρπήτην ἐρατεινῆς,
Od.23.301 τερπέσθην μύθοισι, πρὸς ἀλλήλους ἐνέποντε,
Od.23.302 ἡ μὲν ὅσʼ ἐν μεγάροισιν ἀνέσχετο δῖα γυναικῶν,
Od.23.303 ἀνδρῶν μνηστήρων ἐσορῶσʼ ἀΐδηλον ὅμιλον,
Od.23.304 οἳ ἕθεν εἵνεκα πολλά, βόας καὶ ἴφια μῆλα,
Od.23.305 ἔσφαζον, πολλὸς δὲ πίθων ἠφύσσετο οἶνος·
Od.23.306 αὐτὰρ ὁ διογενὴς Ὀδυσεὺς ὅσα κήδεʼ ἔθηκεν
Od.23.307 ἀνθρώποις ὅσα τʼ αὐτὸς ὀϊζύσας ἐμόγησε,
Od.23.308 πάντʼ ἔλεγʼ· ἡ δʼ ἄρʼ ἐτέρπετʼ ἀκούουσʼ, οὐδέ οἱ ὕπνος
Od.23.309 πῖπτεν ἐπὶ βλεφάροισι πάρος καταλέξαι ἅπαντα.
Od.23.310 ἤρξατο δʼ ὡς πρῶτον Κίκονας δάμασʼ, αὐτὰρ ἔπειτα
Od.23.311 ἦλθʼ ἐς Λωτοφάγων ἀνδρῶν πίειραν ἄρουραν·
Od.23.312 ἠδʼ ὅσα Κύκλωψ ἔρξε, καὶ ὡς ἀπετίσατο ποινὴν
Od.23.313 ἰφθίμων ἑτάρων, οὓς ἤσθιεν οὐδʼ ἐλέαιρεν·
Od.23.314 ἠδʼ ὡς Αἴολον ἵκεθʼ, ὅ μιν πρόφρων ὑπέδεκτο
Od.23.315 καὶ πέμπʼ, οὐδέ πω αἶσα φίλην ἐς πατρίδʼ ἱκέσθαι
Od.23.316 ἤην, ἀλλά μιν αὖτις ἀναρπάξασα θύελλα
Od.23.317 πόντον ἐπʼ ἰχθυόεντα φέρεν βαρέα στενάχοντα·
Od.23.318 ἠδʼ ὡς Τηλέπυλον Λαιστρυγονίην ἀφίκανεν,
Od.23.319 οἳ νῆάς τʼ ὄλεσαν καὶ ἐϋκνήμιδας ἑταίρους
Od.23.320 πάντας· Ὀδυσσεὺς δʼ οἶος ὑπέκφυγε νηῒ μελαίνῃ·
Od.23.321 καὶ Κίρκης κατέλεξε δόλον πολυμηχανίην τε,
Od.23.322 ἠδʼ ὡς εἰς Ἀΐδεω δόμον ἤλυθεν εὐρώεντα,
Od.23.323 ψυχῇ χρησόμενος Θηβαίου Τειρεσίαο,
Od.23.324 νηῒ πολυκλήϊδι, καὶ εἴσιδε πάντας ἑταίρους
Od.23.325 μητέρα θʼ, ἥ μιν ἔτικτε καὶ ἔτρεφε τυτθὸν ἐόντα·
Od.23.326 ἠδʼ ὡς Σειρήνων ἁδινάων φθόγγον ἄκουσεν,
Od.23.327 ὥς θʼ ἵκετο Πλαγκτὰς πέτρας δεινήν τε Χάρυβδιν
Od.23.328 Σκύλλην θʼ, ἣν οὔ πώ ποτʼ ἀκήριοι ἄνδρες ἄλυξαν·
Od.23.329 ἠδʼ ὡς Ἠελίοιο βόας κατέπεφνον ἑταῖροι·
Od.23.330 ἠδʼ ὡς νῆα θοὴν ἔβαλε ψολόεντι κεραυνῷ
Od.23.331 Ζεὺς ὑψιβρεμέτης, ἀπὸ δʼ ἔφθιθεν ἐσθλοὶ ἑταῖροι
Od.23.332 πάντες ὁμῶς, αὐτὸς δὲ κακὰς ὑπὸ κῆρας ἄλυξεν·
Od.23.333 ὥς θʼ ἵκετʼ Ὠγυγίην νῆσον νύμφην τε Καλυψώ,
Od.23.334 ἣ δή μιν κατέρυκε, λιλαιομένη πόσιν εἶναι,
Od.23.335 ἐν σπέσσι γλαφυροῖσι, καὶ ἔτρεφεν ἠδὲ ἔφασκε
Od.23.336 θήσειν ἀθάνατον καὶ ἀγήραον ἤματα πάντα·
Od.23.337 ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν·
Od.23.338 ἠδʼ ὡς ἐς Φαίηκας ἀφίκετο πολλὰ μογήσας,
Od.23.339 οἳ δή μιν περὶ κῆρι θεὸν ὣς τιμήσαντο
Od.23.340 καὶ πέμψαν σὺν νηῒ φίλην ἐς πατρίδα γαῖαν,
Od.23.341 χαλκόν τε χρυσόν τε ἅλις ἐσθῆτά τε δόντες.
Od.23.342 τοῦτʼ ἄρα δεύτατον εἶπεν ἔπος, ὅτε οἱ γλυκὺς ὕπνος
Od.23.343 λυσιμελὴς ἐπόρουσε, λύων μελεδήματα θυμοῦ.
Od.23.344 ἡ δʼ αὖτʼ ἄλλʼ ἐνόησε θεὰ γλαυκῶπις Ἀθήνη·
Od.23.345 ὁππότε δή ῥʼ Ὀδυσῆα ἐέλπετο ὃν κατὰ θυμὸν
Od.23.346 εὐνῆς ἧς ἀλόχου ταρπήμεναι ἠδὲ καὶ ὕπνου,
Od.23.347 αὐτίκʼ ἀπʼ Ὠκεανοῦ χρυσόθρονον ἠριγένειαν
Od.23.348 ὦρσεν, ἵνʼ ἀνθρώποισι φόως φέροι· ὦρτο δʼ Ὀδυσσεὺς
Od.23.349 εὐνῆς ἐκ μαλακῆς, ἀλόχῳ δʼ ἐπὶ μῦθον ἔτελλεν·
Od.23.350 ὦ γύναι, ἤδη μὲν πολέων κεκορήμεθʼ ἀέθλων
Od.23.351 ἀμφοτέρω, σὺ μὲν ἐνθάδʼ ἐμὸν πολυκηδέα νόστον
Od.23.352 κλαίουσʼ. αὐτὰρ ἐμὲ Ζεὺς ἄλγεσι καὶ θεοὶ ἄλλοι
Od.23.353 ἱέμενον πεδάασκον ἐμῆς ἀπὸ πατρίδος αἴης·
Od.23.354 νῦν δʼ ἐπεὶ ἀμφοτέρω πολυήρατον ἱκόμεθʼ εὐνήν,
Od.23.355 κτήματα μὲν τά μοι ἔστι, κομιζέμεν ἐν μεγάροισι,
Od.23.356 μῆλα δʼ ἅ μοι μνηστῆρες ὑπερφίαλοι κατέκειραν,
Od.23.357 πολλὰ μὲν αὐτὸς ἐγὼ ληΐσσομαι, ἄλλα δʼ Ἀχαιοὶ
Od.23.358 δώσουσʼ, εἰς ὅ κε πάντας ἐνιπλήσωσιν ἐπαύλους.
Od.23.359 ἀλλʼ ἦ τοι μὲν ἐγὼ πολυδένδρεον ἀγρὸν ἔπειμι,
Od.23.360 ὀψόμενος πατέρʼ ἐσθλόν, ὅ μοι πυκινῶς ἀκάχηται·
Od.23.361 σοὶ δέ, γύναι, τάδʼ ἐπιτέλλω, πινυτῇ περ ἐούσῃ·
Od.23.362 αὐτίκα γὰρ φάτις εἶσιν ἅμʼ ἠελίῳ ἀνιόντι
Od.23.363 ἀνδρῶν μνηστήρων, οὓς ἔκτανον ἐν μεγάροισιν·
Od.23.364 εἰς ὑπερῷʼ ἀναβᾶσα σὺν ἀμφιπόλοισι γυναιξὶν
Od.23.365 ἧσθαι, μηδέ τινα προτιόσσεο μηδʼ ἐρέεινε.
Od.23.366 ἦ ῥα καὶ ἀμφʼ ὤμοισιν ἐδύσετο τεύχεα καλά,
Od.23.367 ὦρσε δὲ Τηλέμαχον καὶ βουκόλον ἠδὲ συβώτην,
Od.23.368 πάντας δʼ ἔντεʼ ἄνωγεν ἀρήϊα χερσὶν ἑλέσθαι.
Od.23.369 οἱ δέ οἱ οὐκ ἀπίθησαν, ἐθωρήσσοντο δὲ χαλκῷ,
Od.23.370 ὤϊξαν δὲ θύρας, ἐκ δʼ ἤϊον· ἦρχε δʼ Ὀδυσσεύς.
Od.23.371 ἤδη μὲν φάος ἦεν ἐπὶ χθόνα, τοὺς δʼ ἄρʼ Ἀθήνη
Od.23.372 νυκτὶ κατακρύψασα θοῶς ἐξῆγε πόληος.
Od.24.1 Ἑρμῆς δὲ ψυχὰς Κυλλήνιος ἐξεκαλεῖτο
Od.24.2 ἀνδρῶν μνηστήρων· ἔχε δὲ ῥάβδον μετὰ χερσὶν
Od.24.3 καλὴν χρυσείην, τῇ τʼ ἀνδρῶν ὄμματα θέλγει
Od.24.4 ὧν ἐθέλει, τοὺς δʼ αὖτε καὶ ὑπνώοντας ἐγείρει·
Od.24.5 τῇ ῥʼ ἄγε κινήσας, ταὶ δὲ τρίζουσαι ἕποντο.
Od.24.6 ὡς δʼ ὅτε νυκτερίδες μυχῷ ἄντρου θεσπεσίοιο
Od.24.7 τρίζουσαι ποτέονται, ἐπεί κέ τις ἀποπέσῃσιν
Od.24.8 ὁρμαθοῦ ἐκ πέτρης, ἀνά τʼ ἀλλήλῃσιν ἔχονται,
Od.24.9 ὣς αἱ τετριγυῖαι ἅμʼ ἤϊσαν· ἦρχε δʼ ἄρα σφιν
Od.24.10 Ἑρμείας ἀκάκητα κατʼ εὐρώεντα κέλευθα.
Od.24.11 πὰρ δʼ ἴσαν Ὠκεανοῦ τε ῥοὰς καὶ Λευκάδα πέτρην,
Od.24.12 ἠδὲ παρʼ Ἠελίοιο πύλας καὶ δῆμον ὀνείρων
Od.24.13 ἤϊσαν· αἶψα δʼ ἵκοντο κατʼ ἀσφοδελὸν λειμῶνα,
Od.24.14 ἔνθα τε ναίουσι ψυχαί, εἴδωλα καμόντων.
Od.24.15 εὗρον δὲ ψυχὴν Πηληϊάδεω Ἀχιλῆος
Od.24.16 καὶ Πατροκλῆος καὶ ἀμύμονος Ἀντιλόχοιο
Od.24.17 Αἴαντός θʼ, ὃς ἄριστος ἔην εἶδός τε δέμας τε
Od.24.18 τῶν ἄλλων Δαναῶν μετʼ ἀμύμονα Πηλεΐδαο
Od.24.19 ὣς οἱ μὲν περὶ κεῖνον ὁμίλεον· ἀγχίμολον δὲ
Od.24.20 ἤλυθʼ ἔπι ψυχὴ Ἀγαμέμνονος Ἀτρεΐδαο
Od.24.21 ἀχνυμένη· περὶ δʼ ἄλλαι ἀγηγέραθʼ, ὅσσαι ἅμʼ αὐτῷ
Od.24.22 οἴκῳ ἐν Αἰγίσθοιο θάνον καὶ πότμον ἐπέσπον.
Od.24.23 τὸν προτέρη ψυχὴ προσεφώνεε Πηλεΐωνος·
Od.24.24 Ἀτρεΐδη, περὶ μέν σʼ ἔφαμεν Διὶ τερπικεραύνῳ
Od.24.25 ἀνδρῶν ἡρώων φίλον ἔμμεναι ἤματα πάντα,
Od.24.26 οὕνεκα πολλοῖσίν τε καὶ ἰφθίμοισιν ἄνασσες
Od.24.27 δήμῳ ἔνι Τρώων, ὅθι πάσχομεν ἄλγεʼ Ἀχαιοί.
Od.24.28 ἦ τʼ ἄρα καὶ σοὶ πρῶϊ παραστήσεσθαι ἔμελλεν
Od.24.29 μοῖρʼ ὀλοή, τὴν οὔ τις ἀλεύεται ὅς κε γένηται.
Od.24.30 ὡς ὄφελες τιμῆς ἀπονήμενος, ἧς περ ἄνασσες,
Od.24.31 δήμῳ ἔνι Τρώων θάνατον καὶ πότμον ἐπισπεῖν·
Od.24.32 τῷ κέν τοι τύμβον μὲν ἐποίησαν Παναχαιοί,
Od.24.33 ἠδέ κε καὶ σῷ παιδὶ μέγα κλέος ἤραʼ ὀπίσσω·
Od.24.34 νῦν δʼ ἄρα σʼ οἰκτίστῳ θανάτῳ εἵμαρτο ἁλῶναι.
Od.24.35 τὸν δʼ αὖτε ψυχὴ προσεφώνεεν Ἀτρείδαο·
Od.24.36 ὄλβιε Πηλέος υἱέ, θεοῖς ἐπιείκελʼ Ἀχιλλεῦ,
Od.24.37 ὃς θάνες ἐν Τροίῃ ἑκὰς Ἄργεος· ἀμφὶ δέ σʼ ἄλλοι
Od.24.38 κτείνοντο Τρώων καὶ Ἀχαιῶν υἷες ἄριστοι,
Od.24.39 μαρνάμενοι περὶ σεῖο· σὺ δʼ ἐν στροφάλιγγι κονίης
Od.24.40 κεῖσο μέγας μεγαλωστί, λελασμένος ἱπποσυνάων.
Od.24.41 ἡμεῖς δὲ πρόπαν ἦμαρ ἐμαρνάμεθʼ· οὐδέ κε πάμπαν
Od.24.42 παυσάμεθα πτολέμου, εἰ μὴ Ζεὺς λαίλαπι παῦσεν.
Od.24.43 αὐτὰρ ἐπεί σʼ ἐπὶ νῆας ἐνείκαμεν ἐκ πολέμοιο,
Od.24.44 κάτθεμεν ἐν λεχέεσσι, καθήραντες χρόα καλὸν
Od.24.45 ὕδατί τε λιαρῷ καὶ ἀλείφατι· πολλὰ δέ σʼ ἀμφὶ
Od.24.46 δάκρυα θερμὰ χέον Δαναοὶ κείροντό τε χαίτας.
Od.24.47 μήτηρ δʼ ἐξ ἁλὸς ἦλθε σὺν ἀθανάτῃς ἁλίῃσιν
Od.24.48 ἀγγελίης ἀΐουσα· βοὴ δʼ ἐπὶ πόντον ὀρώρει
Od.24.49 θεσπεσίη, ὑπὸ δὲ τρόμος ἔλλαβε πάντας Ἀχαιούς·
Od.24.50 καί νύ κʼ ἀναΐξαντες ἔβαν κοίλας ἐπὶ νῆας,
Od.24.51 εἰ μὴ ἀνὴρ κατέρυκε παλαιά τε πολλά τε εἰδώς,
Od.24.52 Νέστωρ, οὗ καὶ πρόσθεν ἀρίστη φαίνετο βουλή·
Od.24.53 ὅ σφιν ἐϋφρονέων ἀγορήσατο καὶ μετέειπεν·
Od.24.54 ἴσχεσθʼ, Ἀργεῖοι, μὴ φεύγετε, κοῦροι Ἀχαιῶν·
Od.24.55 μήτηρ ἐξ ἁλὸς ἥδε σὺν ἀθανάτῃς ἁλίῃσιν
Od.24.56 ἔρχεται, οὗ παιδὸς τεθνηότος ἀντιόωσα.
Od.24.57 ὣς ἔφαθʼ, οἱ δʼ ἔσχοντο φόβου μεγάθυμοι Ἀχαιοί·
Od.24.58 ἀμφὶ δέ σʼ ἔστησαν κοῦραι ἁλίοιο γέροντος
Od.24.59 οἴκτρʼ ὀλοφυρόμεναι, περὶ δʼ ἄμβροτα εἵματα ἕσσαν.
Od.24.60 Μοῦσαι δʼ ἐννέα πᾶσαι ἀμειβόμεναι ὀπὶ καλῇ
Od.24.61 θρήνεον· ἔνθα κεν οὔ τινʼ ἀδάκρυτόν γʼ ἐνόησας
Od.24.62 Ἀργείων· τοῖον γὰρ ὑπώρορε Μοῦσα λίγεια.
Od.24.63 ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ
Od.24.64 κλαίομεν ἀθάνατοί τε θεοὶ θνητοί τʼ ἄνθρωποι·
Od.24.65 ὀκτωκαιδεκάτῃ δʼ ἔδομεν πυρί, πολλὰ δέ σʼ ἀμφὶ
Od.24.66 μῆλα κατεκτάνομεν μάλα πίονα καὶ ἕλικας βοῦς.
Od.24.67 καίεο δʼ ἔν τʼ ἐσθῆτι θεῶν καὶ ἀλείφατι πολλῷ
Od.24.68 καὶ μέλιτι γλυκερῷ· πολλοὶ δʼ ἥρωες Ἀχαιοὶ
Od.24.69 τεύχεσιν ἐρρώσαντο πυρὴν πέρι καιομένοιο,
Od.24.70 πεζοί θʼ ἱππῆές τε· πολὺς δʼ ὀρυμαγδὸς ὀρώρει
Od.24.71 αὐτὰρ ἐπεὶ δή σε φλὸξ ἤνυσεν Ἡφαίστοιο,
Od.24.72 ἠῶθεν δή τοι λέγομεν λεύκʼ ὀστέʼ, Ἀχιλλεῦ,
Od.24.73 οἴνῳ ἐν ἀκρήτῳ καὶ ἀλείφατι· δῶκε δὲ μήτηρ
Od.24.74 χρύσεον ἀμφιφορῆα· Διωνύσοιο δὲ δῶρον
Od.24.75 φάσκʼ ἔμεναι, ἔργον δὲ περικλυτοῦ Ἡφαίστοιο.
Od.24.76 ἐν τῷ τοι κεῖται λεύκʼ ὀστέα, φαίδιμʼ Ἀχιλλεῦ,
Od.24.77 μίγδα δὲ Πατρόκλοιο Μενοιτιάδαο θανόντος,
Od.24.78 χωρὶς δʼ Ἀντιλόχοιο, τὸν ἔξοχα τῖες ἁπάντων
Od.24.79 τῶν ἄλλων ἑτάρων, μετὰ Πάτροκλόν γε θανόντα.
Od.24.80 ἀμφʼ αὐτοῖσι δʼ ἔπειτα μέγαν καὶ ἀμύμονα τύμβον
Od.24.81 χεύαμεν Ἀργείων ἱερὸς στρατὸς αἰχμητάων
Od.24.82 ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,
Od.24.83 ὥς κεν τηλεφανὴς ἐκ ποντόφιν ἀνδράσιν εἴη
Od.24.84 τοῖς οἳ νῦν γεγάασι καὶ οἳ μετόπισθεν ἔσονται.
Od.24.85 μήτηρ δʼ αἰτήσασα θεοὺς περικαλλέʼ ἄεθλα
Od.24.86 θῆκε μέσῳ ἐν ἀγῶνι ἀριστήεσσιν Ἀχαιῶν.
Od.24.87 ἤδη μὲν πολέων τάφῳ ἀνδρῶν ἀντεβόλησας
Od.24.88 ἡρώων, ὅτε κέν ποτʼ ἀποφθιμένου βασιλῆος
Od.24.89 ζώννυνταί τε νέοι καὶ ἐπεντύνονται ἄεθλα·
Od.24.90 ἀλλά κε κεῖνα μάλιστα ἰδὼν θηήσαο θυμῷ,
Od.24.91 οἷʼ ἐπὶ σοὶ κατέθηκε θεὰ περικαλλέʼ ἄεθλα,
Od.24.92 ἀργυρόπεζα Θέτις· μάλα γὰρ φίλος ἦσθα θεοῖσιν.
Od.24.93 ὣς σὺ μὲν οὐδὲ θανὼν ὄνομʼ ὤλεσας, ἀλλά τοι αἰεὶ
Od.24.94 πάντας ἐπʼ ἀνθρώπους κλέος ἔσσεται ἐσθλόν, Ἀχιλλεῦ,
Od.24.95 αὐτὰρ ἐμοὶ τί τόδʼ ἦδος, ἐπεὶ πόλεμον τολύπευσα;
Od.24.96 ἐν νόστῳ γάρ μοι Ζεὺς μήσατο λυγρὸν ὄλεθρον
Od.24.97 Αἰγίσθου ὑπὸ χερσὶ καὶ οὐλομένης ἀλόχοιο.
Od.24.98 ὣς οἱ μὲν τοιαῦτα πρὸς ἀλλήλους ἀγόρευον,
Od.24.99 ἀγχίμολον δέ σφʼ ἦλθε διάκτορος ἀργεϊφόντης,
Od.24.100 ψυχὰς μνηστήρων κατάγων Ὀδυσῆϊ δαμέντων,
Od.24.101 τὼ δʼ ἄρα θαμβήσαντʼ ἰθὺς κίον, ὡς ἐσιδέσθην.
Od.24.102 ἔγνω δὲ ψυχὴ Ἀγαμέμνονος Ἀτρεΐδαο
Od.24.103 παῖδα φίλον Μελανῆος, ἀγακλυτὸν Ἀμφιμέδοντα·
Od.24.104 ξεῖνος γάρ οἱ ἔην Ἰθάκῃ ἔνι οἰκία ναίων.
Od.24.105 τὸν προτέρη ψυχὴ προσεφώνεεν Ἀτρεΐδαο·
Od.24.106 Ἀμφίμεδον, τί παθόντες ἐρεμνὴν γαῖαν ἔδυτε
Od.24.107 πάντες κεκριμένοι καὶ ὁμήλικες; οὐδέ κεν ἄλλως
Od.24.108 κρινάμενος λέξαιτο κατὰ πτόλιν ἄνδρας ἀρίστους.
Od.24.109 ἦ ὔμμʼ ἐν νήεσσι Ποσειδάων ἐδάμασσεν,
Od.24.110 ὄρσας ἀργαλέους ἀνέμους καὶ κύματα μακρά;
Od.24.111 ἦ που ἀνάρσιοι ἄνδρες ἐδηλήσαντʼ ἐπὶ χέρσου
Od.24.112 βοῦς περιταμνομένους ἠδʼ οἰῶν πώεα καλά,
Od.24.113 ἠὲ περὶ πτόλιος μαχεούμενοι ἠδὲ γυναικῶν;
Od.24.114 εἰπέ μοι εἰρομένῳ· ξεῖνος δέ τοι εὔχομαι εἶναι.
Od.24.115 ἦ οὐ μέμνῃ ὅτε κεῖσε κατήλυθον ὑμέτερον δῶ,
Od.24.116 ὀτρυνέων Ὀδυσῆα σὺν ἀντιθέῳ Μενελάῳ
Od.24.117 Ἴλιον εἰς ἅμʼ ἕπεσθαι ἐϋσσέλμων ἐπὶ νηῶν;
Od.24.118 μηνὶ δʼ ἄρʼ οὔλῳ πάντα περήσαμεν εὐρέα πόντον,
Od.24.119 σπουδῇ παρπεπιθόντες Ὀδυσσῆα πτολίπορθον.
Od.24.120 τὸν δʼ αὖτε ψυχὴ προσεφώνεεν Ἀμφιμέδοντος·
Od.24.121 Ἀτρεΐδη κύδιστε, ἄναξ ἀνδρῶν Ἀγάμεμνον,
Od.24.122 μέμνημαι τάδε πάντα, διοτρεφές, ὡς ἀγορεύεις·
Od.24.123 σοὶ δʼ ἐγὼ εὖ μάλα πάντα καὶ ἀτρεκέως καταλέξω,
Od.24.124 ἡμετέρου θανάτοιο κακὸν τέλος, οἷον ἐτύχθη.
Od.24.125 μνώμεθʼ Ὀδυσσῆος δὴν οἰχομένοιο δάμαρτα·
Od.24.126 ἡ δʼ οὔτʼ ἠρνεῖτο στυγερὸν γάμον οὔτʼ ἐτελεύτα,
Od.24.127 ἡμῖν φραζομένη θάνατον καὶ κῆρα μέλαιναν,
Od.24.128 ἀλλὰ δόλον τόνδʼ ἄλλον ἐνὶ φρεσὶ μερμήριξε·
Od.24.129 στησαμένη μέγαν ἱστὸν ἐνὶ μεγάροισιν ὕφαινε,
Od.24.130 λεπτὸν καὶ περίμετρον· ἄφαρ δʼ ἡμῖν μετέειπε·
Od.24.131 κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,
Od.24.132 μίμνετʼ ἐπειγόμενοι τὸν ἐμὸν γάμον, εἰς ὅ κε φᾶρος
Od.24.133 ἐκτελέσω, μή μοι μεταμώνια νήματʼ ὄληται,
Od.24.134 Λαέρτῃ ἥρωϊ ταφήϊον, εἰς ὅτε κέν μιν
Od.24.135 μοῖρʼ ὀλοὴ καθέλῃσι τανηλεγέος θανάτοιο,
Od.24.136 μή τίς μοι κατὰ δῆμον Ἀχαιϊάδων νεμεσήσῃ,
Od.24.137 αἴ κεν ἄτερ σπείρου κεῖται πολλὰ κτεατίσσας.
Od.24.138 ὣς ἔφαθʼ, ἡμῖν δʼ αὖτʼ ἐπεπείθετο θυμὸς ἀγήνωρ.
Od.24.139 ἔνθα καὶ ἠματίη μὲν ὑφαίνεσκεν μέγαν ἱστόν,
Od.24.140 νύκτας δʼ ἀλλύεσκεν, ἐπεὶ δαΐδας παραθεῖτο.
Od.24.141 ὣς τρίετες μὲν ἔληθε δόλῳ καὶ ἔπειθεν Ἀχαιούς·
Od.24.142 ἀλλʼ ὅτε τέτρατον ἦλθεν ἔτος καὶ ἐπήλυθον ὧραι,
Od.24.143 μηνῶν φθινόντων, περὶ δʼ ἤματα πόλλʼ ἐτελέσθη,
Od.24.144 καὶ τότε δή τις ἔειπε γυναικῶν, ἣ σάφα ᾔδη,
Od.24.145 καὶ τήν γʼ ἀλλύουσαν ἐφεύρομεν ἀγλαὸν ἱστόν.
Od.24.146 ὣς τὸ μὲν ἐξετέλεσσε καὶ οὐκ ἐθέλουσʼ, ὑπʼ ἀνάγκης.
Od.24.147 εὖθʼ ἡ φᾶρος ἔδειξεν, ὑφήνασα μέγαν ἱστόν,
Od.24.148 πλύνασʼ, ἠελίῳ ἐναλίγκιον ἠὲ σελήνῃ,
Od.24.149 καὶ τότε δή ῥʼ Ὀδυσῆα κακός ποθεν ἤγαγε δαίμων
Od.24.150 ἀγροῦ ἐπʼ ἐσχατιήν, ὅθι δώματα ναῖε συβώτης.
Od.24.151 ἔνθʼ ἦλθεν φίλος υἱὸς Ὀδυσσῆος θείοιο,
Od.24.152 ἐκ Πύλου ἠμαθόεντος ἰὼν σὺν νηῒ μελαίνῃ·
Od.24.153 τὼ δὲ μνηστῆρσιν θάνατον κακὸν ἀρτύναντε
Od.24.154 ἵκοντο προτὶ ἄστυ περικλυτόν, ἦ τοι Ὀδυσσεὺς
Od.24.155 ὕστερος, αὐτὰρ Τηλέμαχος πρόσθʼ ἡγεμόνευε.
Od.24.156 τὸν δὲ συβώτης ἦγε κακὰ χροῒ εἵματʼ ἔχοντα,
Od.24.157 πτωχῷ λευγαλέῳ ἐναλίγκιον ἠδὲ γέροντι
Od.24.158 σκηπτόμενον· τὰ δὲ λυγρὰ περὶ χροῒ εἵματα ἕστο·
Od.24.159 οὐδέ τις ἡμείων δύνατο γνῶναι τὸν ἐόντα
Od.24.160 ἐξαπίνης προφανέντʼ, οὐδʼ οἳ προγενέστεροι ἦσαν,
Od.24.161 ἀλλʼ ἔπεσίν τε κακοῖσιν ἐνίσσομεν ἠδὲ βολῇσιν.
Od.24.162 αὐτὰρ ὁ τῆος ἐτόλμα ἐνὶ μεγάροισιν ἑοῖσι
Od.24.163 βαλλόμενος καὶ ἐνισσόμενος τετληότι θυμῷ·
Od.24.164 ἀλλʼ ὅτε δή μιν ἔγειρε Διὸς νοός αἰγιόχοιο,
Od.24.165 σὺν μὲν Τηλεμάχῳ περικαλλέα τεύχεʼ ἀείρας
Od.24.166 ἐς θάλαμον κατέθηκε καὶ ἐκλήϊσεν ὀχῆας,
Od.24.167 αὐτὰρ ὁ ἣν ἄλοχον πολυκερδείῃσιν ἄνωγε
Od.24.168 τόξον μνηστήρεσσι θέμεν πολιόν τε σίδηρον,
Od.24.169 ἡμῖν αἰνομόροισιν ἀέθλια καὶ φόνου ἀρχήν.
Od.24.170 οὐδέ τις ἡμείων δύνατο κρατεροῖο βιοῖο
Od.24.171 νευρὴν ἐντανύσαι, πολλὸν δʼ ἐπιδευέες ἦμεν.
Od.24.172 ἀλλʼ ὅτε χεῖρας ἵκανεν Ὀδυσσῆος μέγα τόξον,
Od.24.173 ἔνθʼ ἡμεῖς μὲν πάντες ὁμοκλέομεν ἐπέεσσι
Od.24.174 τόξον μὴ δόμεναι, μηδʼ εἰ μάλα πολλʼ ἀγορεύοι·
Od.24.175 Τηλέμαχος δέ μιν οἶος ἐποτρύνων ἐκέλευσεν.
Od.24.176 αὐτὰρ ὁ δέξατο χειρὶ πολύτλας δῖος Ὀδυσσεύς,
Od.24.177 ῥηϊδίως δʼ ἐτάνυσσε βιόν, διὰ δʼ ἧκε σιδήρου,
Od.24.178 στῆ δʼ ἄρʼ ἐπʼ οὐδὸν ἰών, ταχέας δʼ ἐκχεύατʼ ὀϊστοὺς
Od.24.179 δεινὸν παπταίνων, βάλε δʼ Ἀντίνοον βασιλῆα.
Od.24.180 αὐτὰρ ἔπειτʼ ἄλλοις ἐφίει βέλεα στονόεντα,
Od.24.181 ἄντα τιτυσκόμενος· τοὶ δʼ ἀγχιστῖνοι ἔπιπτον.
Od.24.182 γνωτὸν δʼ ἦν ὅ ῥά τίς σφι θεῶν ἐπιτάρροθος ἦεν·
Od.24.183 αὐτίκα γὰρ κατὰ δώματʼ ἐπισπόμενοι μένεϊ σφῷ
Od.24.184 κτεῖνον ἐπιστροφάδην, τῶν δὲ στόνος ὤρνυτʼ ἀεικὴς
Od.24.185 κράτων τυπτομένων, δάπεδον δʼ ἅπαν αἵματι θῦεν.
Od.24.186 ὣς ἡμεῖς, Ἀγάμεμνον, ἀπωλόμεθʼ, ὧν ἔτι καὶ νῦν
Od.24.187 σώματʼ ἀκηδέα κεῖται ἐνὶ μεγάροις Ὀδυσῆος·
Od.24.188 οὐ γάρ πω ἴσασι φίλοι κατὰ δώμαθʼ ἑκάστου,
Od.24.189 οἵ κʼ ἀπονίψαντες μέλανα βρότον ἐξ ὠτειλέων
Od.24.190 κατθέμενοι γοάοιεν· ὃ γὰρ γέρας ἐστὶ θανόντων.
Od.24.191 τὸν δʼ αὖτε ψυχὴ προσεφώνεεν Ἀτρεΐδαο·
Od.24.192 ὄλβιε Λαέρταο πάϊ, πολυμήχανʼ Ὀδυσσεῦ,
Od.24.193 ἦ ἄρα σὺν μεγάλῃ ἀρετῇ ἐκτήσω ἄκοιτιν.
Od.24.194 ὡς ἀγαθαὶ φρένες ἦσαν ἀμύμονι Πηνελοπείῃ,
Od.24.195 κούρῃ Ἰκαρίου· ὡς εὖ μέμνητʼ Ὀδυσῆος,
Od.24.196 ἀνδρὸς κουριδίου· τῷ οἱ κλέος οὔ ποτʼ ὀλεῖται
Od.24.197 ἧς ἀρετῆς, τεύξουσι δʼ ἐπιχθονίοισιν ἀοιδὴν
Od.24.198 ἀθάνατοι χαρίεσσαν ἐχέφρονι Πηνελοπείῃ,
Od.24.199 οὐχ ὡς Τυνδαρέου κούρη κακὰ μήσατο ἔργα,
Od.24.200 κουρίδιον κτείνασα πόσιν, στυγερὴ δέ τʼ ἀοιδὴ
Od.24.201 ἔσσετʼ ἐπʼ ἀνθρώπους, χαλεπὴν δέ τε φῆμιν ὀπάσσει
Od.24.202 θηλυτέρῃσι γυναιξί, καὶ ἥ κʼ εὐεργὸς ἔῃσιν.
Od.24.203 ὣς οἱ μὲν τοιαῦτα πρὸς ἀλλήλους ἀγόρευον,
Od.24.204 ἑσταότʼ εἰν Ἀΐδαο δόμοις, ὑπὸ κεύθεσι γαίης·
Od.24.205 οἱ δʼ ἐπεὶ ἐκ πόλιος κατέβαν, τάχα δʼ ἀγρὸν ἵκοντο
Od.24.206 καλὸν Λαέρταο τετυγμένον, ὅν ῥά ποτʼ αὐτὸς
Od.24.207 Λαέρτης κτεάτισσεν, ἐπεὶ μάλα πόλλʼ ἐμόγησεν.
Od.24.208 ἔνθα οἱ οἶκος ἔην, περὶ δὲ κλίσιον θέε πάντη,
Od.24.209 ἐν τῷ σιτέσκοντο καὶ ἵζανον ἠδὲ ἴαυον
Od.24.210 δμῶες ἀναγκαῖοι, τοί οἱ φίλα ἐργάζοντο.
Od.24.211 ἐν δὲ γυνὴ Σικελὴ γρηῢς πέλεν, ἥ ῥα γέροντα
Od.24.212 ἐνδυκέως κομέεσκεν ἐπʼ ἀγροῦ, νόσφι πόληος.
Od.24.213 ἔνθʼ Ὀδυσεὺς δμώεσσι καὶ υἱέϊ μῦθον ἔειπεν·
Od.24.214 ὑμεῖς μὲν νῦν ἔλθετʼ ἐϋκτίμενον δόμον εἴσω,
Od.24.215 δεῖπνον δʼ αἶψα συῶν ἱερεύσατε ὅς τις ἄριστος·
Od.24.216 αὐτὰρ ἐγὼ πατρὸς πειρήσομαι ἡμετέροιο,
Od.24.217 αἴ κέ μʼ ἐπιγνώῃ καὶ φράσσεται ὀφθαλμοῖσιν,
Od.24.218 ἦέ κεν ἀγνοιῇσι, πολὺν χρόνον ἀμφὶς ἐόντα.
Od.24.219 ὣς εἰπὼν δμώεσσιν ἀρήϊα τεύχεʼ ἔδωκεν.
Od.24.220 οἱ μὲν ἔπειτα δόμονδε θοῶς κίον, αὐτὰρ Ὀδυσσεὺς
Od.24.221 ἆσσον ἴεν πολυκάρπου ἀλωῆς πειρητίζων.
Od.24.222 οὐδʼ εὗρεν Δολίον, μέγαν ὄρχατον ἐσκαταβαίνων,
Od.24.223 οὐδέ τινα δμώων οὐδʼ υἱῶν· ἀλλʼ ἄρα τοί γε
Od.24.224 αἱμασιὰς λέξοντες ἀλωῆς ἔμμεναι ἕρκος
Od.24.225 ᾤχοντʼ, αὐτὰρ ὁ τοῖσι γέρων ὁδὸν ἡγεμόνευε.
Od.24.226 τὸν δʼ οἶον πατέρʼ εὗρεν ἐϋκτιμένῃ ἐν ἀλωῇ,
Od.24.227 λιστρεύοντα φυτόν· ῥυπόωντα δὲ ἕστο χιτῶνα
Od.24.228 ῥαπτὸν ἀεικέλιον, περὶ δὲ κνήμῃσι βοείας
Od.24.229 κνημῖδας ῥαπτὰς δέδετο, γραπτῦς ἀλεείνων,
Od.24.230 χειρῖδάς τʼ ἐπὶ χερσὶ βάτων ἕνεκʼ· αὐτὰρ ὕπερθεν
Od.24.231 αἰγείην κυνέην κεφαλῇ ἔχε, πένθος ἀέξων.
Od.24.232 τὸν δʼ ὡς οὖν ἐνόησε πολύτλας δῖος Ὀδυσσεὺς
Od.24.233 γήραϊ τειρόμενον, μέγα δὲ φρεσὶ πένθος ἔχοντα,
Od.24.234 στὰς ἄρʼ ὑπὸ βλωθρὴν ὄγχνην κατὰ δάκρυον εἶβε.
Od.24.235 μερμήριξε δʼ ἔπειτα κατὰ φρένα καὶ κατὰ θυμὸν
Od.24.236 κύσσαι καὶ περιφῦναι ἑὸν πατέρʼ, ἠδὲ ἕκαστα
Od.24.237 εἰπεῖν, ὡς ἔλθοι καὶ ἵκοιτʼ ἐς πατρίδα γαῖαν,
Od.24.238 ἦ πρῶτʼ ἐξερέοιτο ἕκαστά τε πειρήσαιτο.
Od.24.239 ὧδε δέ οἱ φρονέοντι δοάσσατο κέρδιον εἶναι,
Od.24.240 πρῶτον κερτομίοις ἐπέεσσιν πειρηθῆναι.
Od.24.241 τὰ φρονέων ἰθὺς κίεν αὐτοῦ δῖος Ὀδυσσεύς.
Od.24.242 ἦ τοι ὁ μὲν κατέχων κεφαλὴν φυτὸν ἀμφελάχαινε·
Od.24.243 τὸν δὲ παριστάμενος προσεφώνεε φαίδιμος υἱός·
Od.24.244 ὦ γέρον, οὐκ ἀδαημονίη σʼ ἔχει ἀμφιπολεύειν
Od.24.245 ὄρχατον, ἀλλʼ εὖ τοι κομιδὴ ἔχει, οὐδέ τι πάμπαν,
Od.24.246 οὐ φυτόν, οὐ συκέη, οὐκ ἄμπελος, οὐ μὲν ἐλαίη,
Od.24.247 οὐκ ὄγχνη, οὐ πρασιή τοι ἄνευ κομιδῆς κατὰ κῆπον.
Od.24.248 ἄλλο δέ τοι ἐρέω, σὺ δὲ μὴ χόλον ἔνθεο θυμῷ
Od.24.249 αὐτόν σʼ οὐκ ἀγαθὴ κομιδὴ ἔχει, ἀλλʼ ἅμα γῆρας
Od.24.250 λυγρὸν ἔχεις αὐχμεῖς τε κακῶς καὶ ἀεικέα ἕσσαι.
Od.24.251 οὐ μὲν ἀεργίης γε ἄναξ ἕνεκʼ οὔ σε κομίζει,
Od.24.252 οὐδέ τί τοι δούλειον ἐπιπρέπει εἰσοράασθαι
Od.24.253 εἶδος καὶ μέγεθος· βασιλῆϊ γὰρ ἀνδρὶ ἔοικας.
Od.24.254 τοιούτῳ δὲ ἔοικας, ἐπεὶ λούσαιτο φάγοι τε,
Od.24.255 εὑδέμεναι μαλακῶς· ἡ γὰρ δίκη ἐστὶ γερόντων.
Od.24.256 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.24.257 τεῦ δμὼς εἶς ἀνδρῶν; τεῦ δʼ ὄρχατον ἀμφιπολεύεις;
Od.24.258 καὶ μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ,
Od.24.259 εἰ ἐτεόν γʼ Ἰθάκην τήνδʼ ἱκόμεθʼ, ὥς μοι ἔειπεν
Od.24.260 οὗτος ἀνὴρ νῦν δὴ ξυμβλήμενος ἐνθάδʼ ἰόντι,
Od.24.261 οὔ τι μάλʼ ἀρτίφρων, ἐπεὶ οὐ τόλμησεν ἕκαστα
Od.24.262 εἰπεῖν ἠδʼ ἐπακοῦσαι ἐμὸν ἔπος, ὡς ἐρέεινον
Od.24.263 ἀμφὶ ξείνῳ ἐμῷ, ἤ που ζώει τε καὶ ἔστιν
Od.24.264 ἦ ἤδη τέθνηκε καὶ εἰν Ἀΐδαο δόμοισιν.
Od.24.265 ἐκ γάρ τοι ἐρέω, σὺ δὲ σύνθεο καί μευ ἄκουσον·
Od.24.266 ἄνδρα ποτʼ ἐξείνισσα φίλῃ ἐνὶ πατρίδι γαίῃ
Od.24.267 ἡμέτερόνδʼ ἐλθόντα, καὶ οὔ πω τις βροτὸς ἄλλος
Od.24.268 ξείνων τηλεδαπῶν φιλίων ἐμὸν ἵκετο δῶμα·
Od.24.269 εὔχετο δʼ ἐξ Ἰθάκης γένος ἔμμεναι, αὐτὰρ ἔφασκε
Od.24.270 Λαέρτην Ἀρκεισιάδην πατέρʼ ἔμμεναι αὐτῷ.
Od.24.271 τὸν μὲν ἐγὼ πρὸς δώματʼ ἄγων ἐῢ ἐξείνισσα,
Od.24.272 ἐνδυκέως φιλέων, πολλῶν κατὰ οἶκον ἐόντων,
Od.24.273 καί οἱ δῶρα πόρον ξεινήϊα, οἷα ἐῴκει.
Od.24.274 χρυσοῦ μέν οἱ δῶκʼ εὐεργέος ἑπτὰ τάλαντα,
Od.24.275 δῶκα δέ οἱ κρητῆρα πανάργυρον ἀνθεμόεντα,
Od.24.276 δώδεκα δʼ ἁπλοΐδας χλαίνας, τόσσους δὲ τάπητας,
Od.24.277 τόσσα δὲ φάρεα καλά, τόσους δʼ ἐπὶ τοῖσι χιτῶνας,
Od.24.278 χωρὶς δʼ αὖτε γυναῖκας, ἀμύμονα ἔργα ἰδυίας,
Od.24.279 τέσσαρας εἰδαλίμας, ἃς ἤθελεν αὐτὸς ἑλέσθαι.
Od.24.280 τὸν δʼ ἠμείβετʼ ἔπειτα πατὴρ κατὰ δάκρυον εἴβων·
Od.24.281 ξεῖνʼ, ἦ τοι μὲν γαῖαν ἱκάνεις, ἣν ἐρεείνεις,
Od.24.282 ὑβρισταὶ δʼ αὐτὴν καὶ ἀτάσθαλοι ἄνδρες ἔχουσιν·
Od.24.283 δῶρα δʼ ἐτώσια ταῦτα χαρίζεο, μυρίʼ ὀπάζων·
Od.24.284 εἰ γάρ μιν ζωόν γʼ ἐκίχεις Ἰθάκης ἐνὶ δήμῳ,
Od.24.285 τῷ κέν σʼ εὖ δώροισιν ἀμειψάμενος ἀπέπεμψε
Od.24.286 καὶ ξενίῃ ἀγαθῇ ἡ γὰρ θέμις, ὅς τις ὑπάρξῃ.
Od.24.287 ἀλλʼ ἄγε μοι τόδε εἰπὲ καὶ ἀτρεκέως κατάλεξον,
Od.24.288 πόστον δὴ ἔτος ἐστίν, ὅτε ξείνισσας ἐκεῖνον
Od.24.289 σὸν ξεῖνον δύστηνον, ἐμὸν παῖδʼ, εἴ ποτʼ ἔην γε,
Od.24.290 δύσμορον; ὅν που τῆλε φίλων καὶ πατρίδος αἴης
Od.24.291 ἠέ που ἐν πόντῳ φάγον ἰχθύες, ἢ ἐπὶ χέρσου
Od.24.292 θηρσὶ καὶ οἰωνοῖσιν ἕλωρ γένετʼ· οὐδέ ἑ μήτηρ
Od.24.293 κλαῦσε περιστείλασα πατήρ θʼ, οἵ μιν τεκόμεσθα·
Od.24.294 οὐδʼ ἄλοχος πολύδωρος, ἐχέφρων Πηνελόπεια,
Od.24.295 κώκυσʼ ἐν λεχέεσσιν ἑὸν πόσιν, ὡς ἐπεῴκει,
Od.24.296 ὀφθαλμοὺς καθελοῦσα· τὸ γὰρ γέρας ἐστὶ θανόντων.
Od.24.297 καί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ·
Od.24.298 τίς πόθεν εἶς ἀνδρῶν; πόθι τοι πόλις ἠδὲ τοκῆες;
Od.24.299 ποῦ δὲ νηῦς ἕστηκε θοή, ἥ σʼ ἤγαγε δεῦρο
Od.24.300 ἀντιθέους θʼ ἑτάρους; ἦ ἔμπορος εἰλήλουθας
Od.24.301 νηὸς ἐπʼ ἀλλοτρίης, οἱ δʼ ἐκβήσαντες ἔβησαν;
Od.24.302 τὸν δʼ ἀπαμειβόμενος προσέφη πολύμητις Ὀδυσσεύς·
Od.24.303 τοιγὰρ ἐγώ τοι πάντα μάλʼ ἀτρεκέως καταλέξω.
Od.24.304 εἰμὶ μὲν ἐξ Ἀλύβαντος, ὅθι κλυτὰ δώματα ναίω,
Od.24.305 υἱὸς Ἀφείδαντος Πολυπημονίδαο ἄνακτος·
Od.24.306 αὐτὰρ ἐμοί γʼ ὄνομʼ ἐστὶν Ἐπήριτος· ἀλλά με δαίμων
Od.24.307 πλάγξʼ ἀπὸ Σικανίης δεῦρʼ ἐλθέμεν οὐκ ἐθέλοντα·
Od.24.308 νηῦς δέ μοι ἥδʼ ἕστηκεν ἐπʼ ἀγροῦ νόσφι πόληος.
Od.24.309 αὐτὰρ Ὀδυσσῆϊ τόδε δὴ πέμπτον ἔτος ἐστίν,
Od.24.310 ἐξ οὗ κεῖθεν ἔβη καὶ ἐμῆς ἀπελήλυθε πάτρης,
Od.24.311 δύσμορος· ἦ τέ οἱ ἐσθλοὶ ἔσαν ὄρνιθες ἰόντι,
Od.24.312 δεξιοί, οἷς χαίρων μὲν ἐγὼν ἀπέπεμπον ἐκεῖνον,
Od.24.313 χαῖρε δὲ κεῖνος ἰών· θυμὸς δʼ ἔτι νῶϊν ἐώλπει
Od.24.314 μίξεσθαι ξενίῃ ἠδʼ ἀγλαὰ δῶρα διδώσειν.
Od.24.315 ὣς φάτο, τὸν δʼ ἄχεος νεφέλη ἐκάλυψε μέλαινα·
Od.24.316 ἀμφοτέρῃσι δὲ χερσὶν ἑλὼν κόνιν αἰθαλόεσσαν
Od.24.317 χεύατο κὰκ κεφαλῆς πολιῆς, ἁδινὰ στεναχίζων.
Od.24.318 τοῦ δʼ ὠρίνετο θυμός, ἀνὰ ῥῖνας δέ οἱ ἤδη
Od.24.319 δριμὺ μένος προὔτυψε φίλον πατέρʼ εἰσορόωντι.
Od.24.320 κύσσε δέ μιν περιφὺς ἐπιάλμενος, ἠδὲ προσηύδα·
Od.24.321 κεῖνος μέν τοι ὅδʼ αὐτὸς ἐγώ, πάτερ, ὃν σὺ μεταλλᾷς,
Od.24.322 ἤλυθον εἰκοστῷ ἔτεϊ ἐς πατρίδα γαῖαν.
Od.24.323 ἀλλʼ ἴσχεο κλαυθμοῖο γόοιό τε δακρυόεντος.
Od.24.324 ἐκ γάρ τοι ἐρέω· μάλα δὲ χρὴ σπευδέμεν ἔμπης·
Od.24.325 μνηστῆρας κατέπεφνον ἐν ἡμετέροισι δόμοισι,
Od.24.326 λώβην τινύμενος θυμαλγέα καὶ κακὰ ἔργα.
Od.24.327 τὸν δʼ αὖ Λαέρτης ἀπαμείβετο φώνησέν τε·
Od.24.328 εἰ μὲν δὴ Ὀδυσεύς γε ἐμὸς πάϊς ἐνθάδʼ ἱκάνεις,
Od.24.329 σῆμά τί μοι νῦν εἰπὲ ἀριφραδές, ὄφρα πεποίθω.
Od.24.330 τὸν δʼ ἀπαμειβόμενος προσέφη πολύμητις Ὀδυσσεύς·
Od.24.331 οὐλὴν μὲν πρῶτον τήνδε φράσαι ὀφθαλμοῖσι,
Od.24.332 τὴν ἐν Παρνησῷ μʼ ἔλασεν σῦς λευκῷ ὀδόντι
Od.24.333 οἰχόμενον· σὺ δέ με προΐεις καὶ πότνια μήτηρ
Od.24.334 ἐς πατέρʼ Αὐτόλυκον μητρὸς φίλον, ὄφρʼ ἂν ἑλοίμην
Od.24.335 δῶρα, τὰ δεῦρο μολών μοι ὑπέσχετο καὶ κατένευσεν.
Od.24.336 εἰ δʼ ἄγε τοι καὶ δένδρεʼ ἐϋκτιμένην κατʼ ἀλωὴν
Od.24.337 εἴπω, ἅ μοί ποτʼ ἔδωκας, ἐγὼ δʼ ᾔτεόν σε ἕκαστα
Od.24.338 παιδνὸς ἐών, κατὰ κῆπον ἐπισπόμενος· διὰ δʼ αὐτῶν
Od.24.339 ἱκνεύμεσθα, σὺ δʼ ὠνόμασας καὶ ἔειπες ἕκαστα.
Od.24.340 ὄγχνας μοι δῶκας τρισκαίδεκα καὶ δέκα μηλέας,
Od.24.341 συκέας τεσσαράκοντʼ· ὄρχους δέ μοι ὧδʼ ὀνόμηνας
Od.24.342 δώσειν πεντήκοντα, διατρύγιος δὲ ἕκαστος
Od.24.343 ἤην· ἔνθα δʼ ἀνὰ σταφυλαὶ παντοῖαι ἔασιν—
Od.24.344 ὁππότε δὴ Διὸς ὧραι ἐπιβρίσειαν ὕπερθεν.
Od.24.345 ὣς φάτο, τοῦ δʼ αὐτοῦ λύτο γούνατα καὶ φίλον ἦτορ,
Od.24.346 σήματʼ ἀναγνόντος τά οἱ ἔμπεδα πέφραδʼ Ὀδυσσεύς.
Od.24.347 ἀμφὶ δὲ παιδὶ φίλῳ βάλε πήχεε· τὸν δὲ ποτὶ οἷ
Od.24.348 εἷλεν ἀποψύχοντα πολύτλας δῖος Ὀδυσσεύς.
Od.24.349 αὐτὰρ ἐπεί ῥʼ ἄμπνυτο καὶ ἐς φρένα θυμὸς ἀγέρθη,
Od.24.350 ἐξαῦτις μύθοισιν ἀμειβόμενος προσέειπε·
Od.24.351 Ζεῦ πάτερ, ἦ ῥα ἔτʼ ἔστε θεοὶ κατὰ μακρὸν Ὄλυμπον,
Od.24.352 εἰ ἐτεὸν μνηστῆρες ἀτάσθαλον ὕβριν ἔτισαν.
Od.24.353 νῦν δʼ αἰνῶς δείδοικα κατὰ φρένα μὴ τάχα πάντες
Od.24.354 ἐνθάδʼ ἐπέλθωσιν Ἰθακήσιοι, ἀγγελίας δὲ
Od.24.355 πάντη ἐποτρύνωσι Κεφαλλήνων πολίεσσι.
Od.24.356 τὸν δʼ ἀπαμειβόμενος προσέφη πολύμητις Ὀδυσσεύς·
Od.24.357 θάρσει, μή τοι ταῦτα μετὰ φρεσὶ σῇσι μελόντων.
Od.24.358 ἀλλʼ ἴομεν προτὶ οἶκον, ὃς ὀρχάτου ἐγγύθι κεῖται·
Od.24.359 ἔνθα δὲ Τηλέμαχον καὶ βουκόλον ἠδὲ συβώτην
Od.24.360 προὔπεμψʼ, ὡς ἂν δεῖπνον ἐφοπλίσσωσι τάχιστα.
Od.24.361 ὣς ἄρα φωνήσαντε βάτην πρὸς δώματα καλά.
Od.24.362 οἱ δʼ ὅτε δή ῥʼ ἵκοντο δόμους εὖ ναιετάοντας,
Od.24.363 εὗρον Τηλέμαχον καὶ βουκόλον ἠδὲ συβώτην
Od.24.364 ταμνομένους κρέα πολλὰ κερῶντάς τʼ αἴθοπα οἶνον.
Od.24.365 τόφρα δὲ Λαέρτην μεγαλήτορα ᾧ ἐνὶ οἴκῳ
Od.24.366 ἀμφίπολος Σικελὴ λοῦσεν καὶ χρῖσεν ἐλαίῳ,
Od.24.367 ἀμφὶ δʼ ἄρα χλαῖναν καλὴν βάλεν· αὐτὰρ Ἀθήνη
Od.24.368 ἄγχι παρισταμένη μέλεʼ ἤλδανε ποιμένι λαῶν,
Od.24.369 μείζονα δʼ ἠὲ πάρος καὶ πάσσονα θῆκεν ἰδέσθαι.
Od.24.370 ἐκ δʼ ἀσαμίνθου βῆ· θαύμαζε δέ μιν φίλος υἱός,
Od.24.371 ὡς ἴδεν ἀθανάτοισι θεοῖς ἐναλίγκιον ἄντην·
Od.24.372 καί μιν φωνήσας ἔπεα πτερόεντα προσηύδα·
Od.24.373 ὦ πάτερ, ἦ μάλα τίς σε θεῶν αἰειγενετάων
Od.24.374 εἶδός τε μέγεθός τε ἀμείνονα θῆκεν ἰδέσθαι.
Od.24.375 τὸν δʼ αὖ Λαέρτης πεπνυμένος ἀντίον ηὔδα·
Od.24.376 αἲ γάρ, Ζεῦ τε πάτερ καὶ Ἀθηναίη καὶ Ἄπολλον,
Od.24.377 οἷος Νήρικον εἷλον, ἐϋκτίμενον πτολίεθρον,
Od.24.378 ἀκτὴν ἠπείροιο, Κεφαλλήνεσσιν ἀνάσσων,
Od.24.379 τοῖος ἐών τοι χθιζὸς ἐν ἡμετέροισι δόμοισιν,
Od.24.380 τεύχεʼ ἔχων ὤμοισιν, ἐφεστάμεναι καὶ ἀμύνειν
Od.24.381 ἄνδρας μνηστῆρας· τῷ κε σφέων γούνατʼ ἔλυσα
Od.24.382 πολλῶν ἐν μεγάροισι, σὺ δὲ φρένας ἔνδον ἐγήθεις.
Od.24.383 ὣς οἷ μὲν τοιαῦτα πρὸς ἀλλήλους ἀγόρευον.
Od.24.384 οἱ δʼ ἐπεὶ οὖν παύσαντο πόνου τετύκοντό τε δαῖτα,
Od.24.385 ἑξείης ἕζοντο κατὰ κλισμούς τε θρόνους τε·
Od.24.386 ἔνθʼ οἱ μὲν δείπνῳ ἐπεχείρεον, ἀγχίμολον δὲ
Od.24.387 ἦλθʼ ὁ γέρων Δολίος, σὺν δʼ υἱεῖς τοῖο γέροντος,
Od.24.388 ἐξ ἔργων μογέοντες, ἐπεὶ προμολοῦσα κάλεσσεν
Od.24.389 μήτηρ γρηῦς Σικελή, ἥ σφεας τρέφε καί ῥα γέροντα
Od.24.390 ἐνδυκέως κομέεσκεν, ἐπεὶ κατὰ γῆρας ἔμαρψεν.
Od.24.391 οἱ δʼ ὡς οὖν Ὀδυσῆα ἴδον φράσσαντό τε θυμῷ,
Od.24.392 ἔσταν ἐνὶ μεγάροισι τεθηπότες· αὐτὰρ Ὀδυσσεὺς
Od.24.393 μειλιχίοις ἐπέεσσι καθαπτόμενος προσέειπεν·
Od.24.394 ὦ γέρον, ἵζʼ ἐπὶ δεῖπνον, ἀπεκλελάθεσθε δὲ θάμβευς·
Od.24.395 δηρὸν γὰρ σίτῳ ἐπιχειρήσειν μεμαῶτες
Od.24.396 μίμνομεν ἐν μεγάροις, ὑμέας ποτιδέγμενοι αἰεί.
Od.24.397 ὣς ἄρ ἔφη, Δολίος δʼ ἰθὺς κίε χεῖρε πετάσσας
Od.24.398 ἀμφοτέρας, Ὀδυσεῦς δὲ λαβὼν κύσε χεῖρʼ ἐπὶ καρπῷ,
Od.24.399 καί μιν φωνήσας ἔπεα πτερόεντα προσηύδα·
Od.24.400 ὦ φίλʼ, ἐπεὶ νόστησας ἐελδομένοισι μάλʼ ἡμῖν
Od.24.401 οὐδʼ ἔτʼ ὀϊομένοισι, θεοὶ δέ σʼ ἀνήγαγον αὐτοί,
Od.24.402 οὖλέ τε καὶ μάλα χαῖρε, θεοὶ δέ τοι ὄλβια δοῖεν.
Od.24.403 καί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ,
Od.24.404 ἢ ἤδη σάφα οἶδε περίφρων Πηνελόπεια
Od.24.405 νοστήσαντά σε δεῦρʼ, ἦ ἄγγελον ὀτρύνωμεν.
Od.24.406 τὸν δʼ ἀπαμειβόμενος προσέφη πολύμητις Ὀδυσσεύς
Od.24.407 ὦ γέρον, ἤδη οἶδε· τί σε χρὴ ταῦτα πένεσθαι;
Od.24.408 ὣς φάθʼ, ὁ δʼ αὖτις ἄρʼ ἕζετʼ ἐϋξέστου ἐπὶ δίφρου.
Od.24.409 ὣς δʼ αὔτως παῖδες Δολίου κλυτὸν ἀμφʼ Ὀδυσῆα
Od.24.410 δεικανόωντʼ ἐπέεσσι καὶ ἐν χείρεσσι φύοντο,
Od.24.411 ἑξείης δʼ ἕζοντο παραὶ Δολίον, πατέρα σφόν.
Od.24.412 ὣς οἱ μὲν περὶ δεῖπνον ἐνὶ μεγάροισι πένοντο·
Od.24.413 Ὄσσα δʼ ἄρʼ ἄγγελος ὦκα κατὰ πτόλιν ᾤχετο πάντη,
Od.24.414 μνηστήρων στυγερὸν θάνατον καὶ κῆρʼ ἐνέπουσα.
Od.24.415 οἱ δʼ ἄρʼ ὁμῶς ἀΐοντες ἐφοίτων ἄλλοθεν ἄλλος
Od.24.416 μυχμῷ τε στοναχῇ τε δόμων προπάροιθʼ Ὀδυσῆος,
Od.24.417 ἐκ δὲ νέκυς οἴκων φόρεον καὶ θάπτον ἕκαστοι,
Od.24.418 τοὺς δʼ ἐξ ἀλλάων πολίων οἶκόνδε ἕκαστον
Od.24.419 πέμπον ἄγειν ἁλιεῦσι θοῇς ἐπὶ νηυσὶ τιθέντες·
Od.24.420 αὐτοὶ δʼ εἰς ἀγορὴν κίον ἀθρόοι, ἀχνύμενοι κῆρ.
Od.24.421 αὐτὰρ ἐπεί ῥʼ ἤγερθεν ὁμηγερέες τʼ ἐγένοντο,
Od.24.422 τοῖσιν δʼ Εὐπείθης ἀνά θʼ ἵστατο καὶ μετέειπε·
Od.24.423 παιδὸς γάρ οἱ ἄλαστον ἐνὶ φρεσὶ πένθος ἔκειτο,
Od.24.424 Ἀντινόου, τὸν πρῶτον ἐνήρατο δῖος Ὀδυσσεύς·
Od.24.425 τοῦ ὅ γε δάκρυ χέων ἀγορήσατο καὶ μετέειπεν·
Od.24.426 ὦ φίλοι, ἦ μέγα ἔργον ἀνὴρ ὅδʼ ἐμήσατʼ Ἀχαιούς·
Od.24.427 τοὺς μὲν σὺν νήεσσιν ἄγων πολέας τε καὶ ἐσθλοὺς
Od.24.428 ὤλεσε μὲν νῆας γλαφυράς, ἀπὸ δʼ ὤλεσε λαούς·
Od.24.429 τοὺς δʼ ἐλθὼν ἔκτεινε Κεφαλλήνων ὄχʼ ἀρίστους,
Od.24.430 ἀλλʼ ἄγετε, πρὶν τοῦτον ἢ ἐς Πύλον ὦκα ἱκέσθαι
Od.24.431 ἢ καὶ ἐς Ἤλιδα δῖαν, ὅθι κρατέουσιν Ἐπειοί,
Od.24.432 ἴομεν· ἦ καὶ ἔπειτα κατηφέες ἐσσόμεθʼ αἰεί·
Od.24.433 λώβη γὰρ τάδε γʼ ἐστὶ καὶ ἐσσομένοισι πυθέσθαι,
Od.24.434 εἰ δὴ μὴ παίδων τε κασιγνήτων τε φονῆας
Od.24.435 τισόμεθʼ. οὐκ ἂν ἐμοί γε μετὰ φρεσὶν ἡδὺ γένοιτο
Od.24.436 ζωέμεν, ἀλλὰ τάχιστα θανὼν φθιμένοισι μετείην.
Od.24.437 ἀλλʼ ἴομεν, μὴ φθέωσι περαιωθέντες ἐκεῖνοι.
Od.24.438 ὣς φάτο δάκρυ χέων, οἶκτος δʼ ἕλε πάντας Ἀχαιούς.
Od.24.439 ἀγχίμολον δέ σφʼ ἦλθε Μέδων καὶ θεῖος ἀοιδὸς
Od.24.440 ἐκ μεγάρων Ὀδυσῆος, ἐπεί σφεας ὕπνος ἀνῆκεν,
Od.24.441 ἔσταν δʼ ἐν μέσσοισι· τάφος δʼ ἕλεν ἄνδρα ἕκαστον.
Od.24.442 τοῖσι δὲ καὶ μετέειπε Μέδων πεπνυμένα εἰδώς·
Od.24.443 κέκλυτε δὴ νῦν μευ, Ἰθακήσιοι· οὐ γὰρ Ὀδυσσεὺς
Od.24.444 ἀθανάτων ἀέκητι θεῶν τάδʼ ἐμήσατο ἔργα·
Od.24.445 αὐτὸς ἐγὼν εἶδον θεὸν ἄμβροτον, ὅς ῥʼ Ὀδυσῆϊ
Od.24.446 ἐγγύθεν ἑστήκει καὶ Μέντορι πάντα ἐῴκει.
Od.24.447 ἀθάνατος δὲ θεὸς τοτὲ μὲν προπάροιθʼ Ὀδυσῆος
Od.24.448 φαίνετο θαρσύνων, τοτὲ δὲ μνηστῆρας ὀρίνων
Od.24.449 θῦνε κατὰ μέγαρον· τοὶ δʼ ἀγχιστῖνοι ἔπιπτον.
Od.24.450 ὣς φάτο, τοὺς δʼ ἄρα πάντας ὑπὸ χλωρὸν δέος ᾕρει.
Od.24.451 τοῖσι δὲ καὶ μετέειπε γέρων ἥρως Ἁλιθέρσης
Od.24.452 Μαστορίδης· ὁ γὰρ οἶος ὅρα πρόσσω καὶ ὀπίσσω·
Od.24.453 ὅ σφιν ἐϋφρονέων ἀγορήσατο καὶ μετέειπε·
Od.24.454 κέκλυτε δὴ νῦν μευ, Ἰθακήσιοι, ὅττι κεν εἴπω·
Od.24.455 ὑμετέρῃ κακότητι, φίλοι, τάδε ἔργα γένοντο·
Od.24.456 οὐ γὰρ ἐμοὶ πείθεσθʼ, οὐ Μέντορι ποιμένι λαῶν,
Od.24.457 ὑμετέρους παῖδας καταπαυέμεν ἀφροσυνάων,
Od.24.458 οἳ μέγα ἔργον ἔρεξαν ἀτασθαλίῃσι κακῇσι,
Od.24.459 κτήματα κείροντες καὶ ἀτιμάζοντες ἄκοιτιν
Od.24.460 ἀνδρὸς ἀριστῆος· τὸν δʼ οὐκέτι φάντο νέεσθαι.
Od.24.461 καὶ νῦν ὧδε γένοιτο. πίθεσθέ μοι ὡς ἀγορεύω·
Od.24.462 μὴ ἴομεν, μή πού τις ἐπίσπαστον κακὸν εὕρῃ.
Od.24.463 ὣς ἔφαθʼ, οἱ δʼ ἄρʼ ἀνήϊξαν μεγάλῳ ἀλαλητῷ
Od.24.464 ἡμίσεων πλείους· τοὶ δʼ ἀθρόοι αὐτόθι μίμνον·
Od.24.465 οὐ γὰρ σφιν ἅδε μῦθος ἐνὶ φρεσίν, ἀλλʼ Εὐπείθει
Od.24.466 πείθοντʼ· αἶψα δʼ ἔπειτʼ ἐπὶ τεύχεα ἐσσεύοντο.
Od.24.467 αὐτὰρ ἐπεί ῥʼ ἕσσαντο περὶ χροῒ νώροπα χαλκόν,
Od.24.468 ἀθρόοι ἠγερέθοντο πρὸ ἄστεος εὐρυχόροιο.
Od.24.469 τοῖσιν δʼ Εὐπείθης ἡγήσατο νηπιέῃσι·
Od.24.470 φῆ δʼ ὅ γε τίσεσθαι παιδὸς φόνον, οὐδʼ ἄρʼ ἔμελλεν
Od.24.471 ἂψ ἀπονοστήσειν, ἀλλʼ αὐτοῦ πότμον ἐφέψειν.
Od.24.472 αὐτὰρ Ἀθηναίη Ζῆνα Κρονίωνα προσηύδα·
Od.24.473 ὦ πάτερ ἡμέτερε, Κρονίδη, ὕπατε κρειόντων,
Od.24.474 εἰπέ μοι εἰρομένῃ, τί νύ τοι νόος ἔνδοθι κεύθει;
Od.24.475 ἢ προτέρω πόλεμόν τε κακὸν καὶ φύλοπιν αἰνὴν
Od.24.476 τεύξεις, ἦ φιλότητα μετʼ ἀμφοτέροισι τίθησθα;
Od.24.477 τὴν δʼ ἀπαμειβόμενος προσέφη νεφεληγερέτα Ζεύς·
Od.24.478 τέκνον ἐμόν, τί με ταῦτα διείρεαι ἠδὲ μεταλλᾷς;
Od.24.479 οὐ γὰρ δὴ τοῦτον μὲν ἐβούλευσας νόον αὐτή,
Od.24.480 ὡς ἦ τοι κείνους Ὀδυσεὺς ἀποτίσεται ἐλθών;
Od.24.481 ἔρξον ὅπως ἐθέλεις· ἐρέω τέ τοι ὡς ἐπέοικεν.
Od.24.482 ἐπεὶ δὴ μνηστῆρας ἐτίσατο δῖος Ὀδυσσεύς,
Od.24.483 ὅρκια πιστὰ ταμόντες ὁ μὲν βασιλευέτω αἰεί,
Od.24.484 ἡμεῖς δʼ αὖ παίδων τε κασιγνήτων τε φόνοιο
Od.24.485 ἔκλησιν θέωμεν· τοὶ δʼ ἀλλήλους φιλεόντων
Od.24.486 ὡς τὸ πάρος, πλοῦτος δὲ καὶ εἰρήνη ἅλις ἔστω.
Od.24.487 ὣς εἰπὼν ὤτρυνε πάρος μεμαυῖαν Ἀθήνην,
Od.24.488 βῆ δὲ κατʼ Οὐλύμποιο καρήνων ἀΐξασα.
Od.24.489 οἱ δʼ ἐπεὶ οὖν σίτοιο μελίφρονος ἐξ ἔρον ἕντο,
Od.24.490 τοῖς δʼ ἄρα μύθων ἦρχε πολύτλας δῖος Ὀδυσσεύς·
Od.24.491 ἐξελθών τις ἴδοι μὴ δὴ σχεδὸν ὦσι κιόντες.
Od.24.492 ὣς ἔφατʼ· ἐκ δʼ υἱὸς Δολίου κίεν, ὡς ἐκέλευεν·
Od.24.493 στῆ δʼ ἄρʼ ἐπʼ οὐδὸν ἰών, τοὺς δὲ σχεδὸν ἔσιδε πάντας·
Od.24.494 αἶψα δʼ Ὀδυσσῆα ἔπεα πτερόεντα προσηύδα·
Od.24.495 οἵδε δὴ ἐγγὺς ἔασʼ· ἀλλʼ ὁπλιζώμεθα θᾶσσον.
Od.24.496 ὣς ἔφαθʼ, οἱ δʼ ὤρνυντο καὶ ἐν τεύχεσσι δύοντο,
Od.24.497 τέσσαρες ἀμφʼ Ὀδυσῆʼ, ἓξ δʼ υἱεῖς οἱ Δολίοιο·
Od.24.498 ἐν δʼ ἄρα Λαέρτης Δολίος τʼ ἐς τεύχεʼ ἔδυνον,
Od.24.499 καὶ πολιοί περ ἐόντες, ἀναγκαῖοι πολεμισταί.
Od.24.500 αὐτὰρ ἐπεί ῥʼ ἕσσαντο περὶ χροῒ νώροπα χαλκόν,
Od.24.501 ὤϊξάν ῥα θύρας, ἐκ δʼ ἤϊον, ἄρχε δʼ Ὀδυσσεύς.
Od.24.502 τοῖσι δʼ ἐπʼ ἀγχίμολον θυγάτηρ Διὸς ἦλθεν Ἀθήνη
Od.24.503 Μέντορι εἰδομένη ἠμὲν δέμας ἠδὲ καὶ αὐδήν.
Od.24.504 τὴν μὲν ἰδὼν γήθησε πολύτλας δῖος Ὀδυσσεύς·
Od.24.505 αἶψα δὲ Τηλέμαχον προσεφώνεεν ὃν φίλον υἱόν·
Od.24.506 Τηλέμαχʼ, ἤδη μὲν τόδε γʼ εἴσεαι αὐτὸς ἐπελθών,
Od.24.507 ἀνδρῶν μαρναμένων ἵνα τε κρίνονται ἄριστοι,
Od.24.508 μή τι καταισχύνειν πατέρων γένος, οἳ τὸ πάρος περ
Od.24.509 ἀλκῇ τʼ ἠνορέῃ τε κεκάσμεθα πᾶσαν ἐπʼ αἶαν.
Od.24.510 τὸν δʼ αὖ Τηλέμαχος πεπνυμένος ἀντίον ηὔδα·
Od.24.511 ὄψεαι, αἴ κʼ ἐθέλῃσθα, πάτερ φίλε, τῷδʼ ἐπὶ θυμῷ
Od.24.512 οὔ τι καταισχύνοντα τεὸν γένος, ὡς ἀγορεύεις.
Od.24.513 ὣς φάτο, Λαέρτης δʼ ἐχάρη καὶ μῦθον ἔειπε·
Od.24.514 τίς νύ μοι ἡμέρη ἥδε, θεοὶ φίλοι; ἦ μάλα χαίρω·
Od.24.515 υἱός θʼ υἱωνός τʼ ἀρετῆς πέρι δῆριν ἔχουσιν.
Od.24.516 τὸν δὲ παρισταμένη προσέφη γλαυκῶπις Ἀθήνη·
Od.24.517 ὦ Ἀρκεισιάδη, πάντων πολὺ φίλταθʼ ἑταίρων,
Od.24.518 εὐξάμενος κούρῃ γλαυκώπιδι καὶ Διὶ πατρί,
Od.24.519 αἶψα μαλʼ ἀμπεπαλὼν προΐει δολιχόσκιον ἔγχος.
Od.24.520 ὣς φάτο, καί ῥʼ ἔμπνευσε μένος μέγα Παλλὰς Ἀθήνη
Od.24.521 εὐξάμενος δʼ ἄρʼ ἔπειτα Διὸς κούρῃ μεγάλοιο,
Od.24.522 αἶψα μάλʼ ἀμπεπαλὼν προΐει δολιχόσκιον ἔγχος,
Od.24.523 καὶ βάλεν Εὐπείθεα κόρυθος διὰ χαλκοπαρῄου.
Od.24.524 ἡ δʼ οὐκ ἔγχος ἔρυτο, διαπρὸ δὲ εἴσατο χαλκός,
Od.24.525 δούπησεν δὲ πεσών, ἀράβησε δὲ τεύχεʼ ἐπʼ αὐτῷ.
Od.24.526 ἐν δʼ ἔπεσον προμάχοις Ὀδυσεὺς καὶ φαίδιμος υἱός,
Od.24.527 τύπτον δὲ ξίφεσίν τε καὶ ἔγχεσιν ἀμφιγύοισι.
Od.24.528 καί νύ κε δὴ πάντας ὄλεσαν καὶ ἔθηκαν ἀνόστους,
Od.24.529 εἰ μὴ Ἀθηναίη, κούρη Διὸς αἰγιόχοιο,
Od.24.530 ἤϋσεν φωνῇ, κατὰ ἔσχεθε λαὸν ἅπαντα.
Od.24.531 ἴσχεσθε πτολέμου, Ἰθακήσιοι, ἀργαλέοιο,
Od.24.532 ὥς κεν ἀναιμωτί γε διακρινθῆτε τάχιστα.
Od.24.533 ὣς φάτʼ Ἀθηναίη, τοὺς δὲ χλωρὸν δέος εἷλεν·
Od.24.534 τῶν δʼ ἄρα δεισάντων ἐκ χειρῶν ἔπτατο τεύχεα,
Od.24.535 πάντα δʼ ἐπὶ χθονὶ πῖπτε, θεᾶς ὄπα φωνησάσης·
Od.24.536 πρὸς δὲ πόλιν τρωπῶντο λιλαιόμενοι βιότοιο.
Od.24.537 σμερδαλέον δʼ ἐβόησε πολύτλας δῖος Ὀδυσσεύς,
Od.24.538 οἴμησεν δὲ ἀλεὶς ὥς τʼ αἰετὸς ὑψιπετήεις.
Od.24.539 καὶ τότε δὴ Κρονίδης ἀφίει ψολόεντα κεραυνόν,
Od.24.540 κὰδ δʼ ἔπεσε πρόσθε γλαυκώπιδος ὀβριμοπάτρης.
Od.24.541 δὴ τότʼ Ὀδυσσῆα προσέφη γλαυκῶπις Ἀθήνη·
Od.24.542 διογενὲς Λαερτιάδη, πολυμήχανʼ Ὀδυσσεῦ,
Od.24.543 ἴσχεο, παῦε δὲ νεῖκος ὁμοιΐου πολέμοιο,
Od.24.544 μή πως τοι Κρονίδης κεχολώσεται εὐρύοπα Ζεύς.
Od.24.545 ὣς φάτʼ Ἀθηναίη, ὁ δʼ ἐπείθετο, χαῖρε δὲ θυμῷ.
Od.24.546 ὅρκια δʼ αὖ κατόπισθε μετʼ ἀμφοτέροισιν ἔθηκεν
Od.24.547 Παλλὰς Ἀθηναίη, κούρη Διὸς αἰγιόχοιο,
Od.24.548 Μέντορι εἰδομένη ἠμὲν δέμας ἠδὲ καὶ αὐδήν.
